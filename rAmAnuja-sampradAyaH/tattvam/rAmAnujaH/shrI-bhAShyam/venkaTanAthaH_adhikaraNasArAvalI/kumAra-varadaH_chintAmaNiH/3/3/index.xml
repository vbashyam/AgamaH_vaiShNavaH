<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;३ on आगमे वैष्णवे विश्वासटिप्पन्यः</title>
    <link>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/</link>
    <description>Recent content in &#43;३ on आगमे वैष्णवे विश्वासटिप्पन्यः</description>
    <generator>Hugo -- gohugo.io</generator>
    <language>en-us</language><atom:link href="https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/index.xml" rel="self" type="application/rss+xml" />
    <item>
      <title>15 उपोद्घातम्</title>
      <link>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/15_upodghAtam/</link>
      <pubDate>Mon, 01 Jan 0001 00:00:00 +0000</pubDate>
      
      <guid>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/15_upodghAtam/</guid>
      <description>एवं पूर्वोक्तैर्दशभिः पादैर्मोक्षोपायोपयुक्तं तत्त्वज्ञानं प्रतिष्ठापितम् । उत्तरत्र षड्भिः पादैः परब्रह्मप्राप्तिरूपफलसंवलितं तद्धेतुभूतमुपासनं विशदमेव प्रकाश्यत इति पूर्वोत्तरयोरन्वयमाह - तत्त्वज्ञानेति । मोक्ष्यमाणस्य पुरुषस्य तत्त्वज्ञानानुविद्धं हिततममुपासनमुत्तरत्र वक्तुं तत्त्वे विषये तर्कज्वरजनितमहासन्निपातप्रलापान् परवादान् निर्धूयाधुना तत्त्वबोधे निष्पन्ने सति तत्त्वज्ञानस्य सञ्जातत्वात् &amp;lsquo;दग्धाखिलाधिकारत्वात् ब्रह्मज्ञानाग्निना मुनिः । वर्तमानश्श्रुतेर्मूर्ध्नि नैव स्याद्वेदकिङ्करः ॥&amp;rsquo; इति वेदकिङ्करत्वमपलपद्भ्यो मृषावादिभ्यः &amp;lsquo;स खल्वेवं वर्तयन् यावदायुषं ब्रह्मलोकमभिसम्पद्यते&amp;rsquo; इति श्रुतिसिद्धं यावज्जीवानुवर्त्यं मुररिपुभजनं मुक्तिसिद्धये वक्तीत्यन्वयः । इत्थं किल मृषावादी मन्यते - य एव ह्यहङ्कारादियुक्तः स एव वेदकिङ्करः; कर्तृत्वभोक्तृत्वयोरनात्मधर्मत्वात् । काम्यकर्तृत्वं तावत् संसारहेतुत्वान्निरस्तमेव ज्ञानिनः । ब्रह्मोपासनकर्तृत्वमपि तथैव निरस्तं तस्यापि सांसारिकधर्मान्तर्भावात् । ब्रह्म तु न ज्ञेयं नोपास्यं न प्राप्यमपि । नच वेदैरयमर्थो ज्ञाप्यते । नित्यस्वयम्प्रकाशत्वात् स्वयम्प्रकाशत्वमपि न निरुच्यते । तदनिर्वचने कथं ब्रह्मसिद्धिरिति चेत् मा भूत् ब्रह्मसिद्धिः । अत एव ह्यध्यात्मविदः प्रवदन्ति &amp;lsquo;अवचनेनैव प्रोवाच&amp;rsquo; इति । एवमसम्बद्धवादिनो मिथ्यावादिनस्सद्विद्यामपि स्वसमयसारभूततया परिगृहीतां परित्यजन्ति, किमुत दहरविद्यादिकान् विद्याभेदान् विविधगुणपरिष्कारयुक्तान् । अतस्तत्प्रतिक्षेपायारभ्यत इति ॥2.</description>
    </item>
    
    <item>
      <title>16 सर्ववेदान्तप्रत्ययाधिकरणम्</title>
      <link>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/16_sarvavedAntapratyayAdhikaraNam/</link>
      <pubDate>Mon, 01 Jan 0001 00:00:00 +0000</pubDate>
      
      <guid>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/16_sarvavedAntapratyayAdhikaraNam/</guid>
      <description>अत्र पादसङ्गतिर्भाष्ये &amp;lsquo;उक्तं ब्रह्मोपासिसिषोपजननाय वक्तव्यं ब्रह्मणः फलदायितापर्यन्तम् । इदानीं ब्रह्मोपासनानां गुणोपसंहारविकल्पनिर्णयाय विद्याभेदाभेदचिन्ता प्रस्तूयते&amp;rsquo; इति । अधिकरणावतारमप्याह &amp;lsquo;प्रथमं तावत्&amp;rsquo; इत्यादिना । &amp;lsquo;फलमत उपपत्तेः&amp;rsquo; इत्यत्र उपास्यस्य ब्रह्मणस्सर्वफलप्रदाने प्राधान्यमुक्तम्, अधुना पुनर्मूर्धादिपादपर्यन्तपरिकॢप्त्या सविग्रहब्रह्मोपासनरूपाया वैश्वानरविद्यायाः परविद्यान्तरात् प्राधान्येन सैव प्रथमं विचार्यते । अत एव भगवता पराशरेण ब्रह्मविद्याप्रसङ्गे सविग्रहमेव ब्रह्म प्रथमं चिन्तनीयं शुभाश्रयत्वात्, ब्रह्मस्वरूपं तु न योगयुजा चिन्त्यम्, आरूढयोगेनैव चिन्त्यमित्युक्तम् । अस्याञ्च विद्यायां पूर्वकाण्डशाखान्तराधिकरणोक्तसकलन्यायसमुच्चयस्य विद्यमानत्वात् एतद्विचारपूर्वकमेव विद्यान्तरविचारौचित्यादेषैव विद्या पूर्वं विचार्यत इत्यभिप्रायः । एतदेव &amp;lsquo;प्रथमं तावत्&amp;rsquo; इति द्वाभ्यामपि पदाभ्यां द्योत्यते । तदर्थविचारस्तु - नानाशाखास्वधीताया वैश्वानरादिकाया विद्यायाः किं प्रतिशाखं भेदः, उतैक्यमिति । किं शाखान्तरे प्रत्यभिज्ञास्ति नेति । किं &amp;lsquo;तेषामेवैतां ब्रह्मविद्यां वदेत शिरोव्रतं विधिवद्यैस्तु चीर्णम्&amp;rsquo; इति शिरोव्रतवतामाथर्वणिकानां विद्योपदेशनियमो भेदोपपादकतया प्रत्यभिज्ञाविरोधी नेति । किं शिरोव्रतं विद्याङ्गम्, उताध्ययनाङ्गमिति । अत्र कर्मकाण्डशाखान्तराधिकरणोक्ताभेदकन्यायैरभेदमुक्त्वा पुनर्भेदकन्यायैराक्षिप्य भेदकानां तेषामन्यार्थत्वप्रदर्शनेनाभेदमेव पुनः प्रतिष्ठापयामास सूत्रकार इत्याह - भेद इत्यादिना । अयमर्थः - कर्मकाण्डे हि संयोगरूपचोदनाख्याविशेषात् कर्मणामैक्यमुक्तम् । संयोगो नाम फलसंयोगः । रूपञ्च द्रव्यदेवते । द्रव्यदेवते हि कर्मणो रूपमिति तान्त्रिकाः । चोदना लिङ्लोट्तव्यप्रत्ययादिशिरस्कः क्रियावाचिशब्दः । आख्या ज्योतिष्टोमादिनामधेयम् । तेषामविशेषात् कर्मैक्यमिति &amp;lsquo;संयोगरूपचोदनाख्याविशेषात्&amp;rsquo; इति सूत्रार्थः । भेदकप्रमाणानि तु शब्दान्तरादीनि । अपर्यायशब्दश्शब्दान्तरं यजति जुहोति ददातीत्यादि । अभ्यासस्तु &amp;lsquo;समिधो यजति&amp;rsquo; &amp;lsquo;तनूनपातं यजति&amp;rsquo; इत्यादिरूपः पुनः पुनः पाठः । सङ्ख्या &amp;lsquo;तिस्र आहुतीर्जुहोति&amp;rsquo; इत्यादिषु दृष्टा त्रित्वादिः । गुणस्तु &amp;lsquo;तप्ते पयसि दध्यानयति सा वैश्वदेव्यामिक्षा वाजिभ्यो वाजिनम्&amp;rsquo; इत्यादिषु श्रुतो वाजिनादिः । &amp;lsquo;उपसद्भिश्चरित्वा मासमग्निहोत्रं जुहोति&amp;rsquo; इत्यादिषु प्रकरणान्तरमुपलभ्यते । नामधेयमपि भेदकं दृश्यते &amp;lsquo;अथैष ज्योतिरथैष विश्वज्योतिरथैष सर्वज्योतिः&amp;rsquo; इत्यादौ । तेन पूर्वकाण्डोक्तन्यायकलापैर्भेदकैरभेदकैश्चेदमधिकरणं व्यारचितम् । तत्र शब्दान्वयस्तु - कर्मकाण्डे द्वितीयाध्याये शब्दान्तराद्यैर्भेदो विधिषु नियमितः प्रतिपादितः । समुदयनियतात् समुच्चितात् संयोगाद्यैक्यतः संयोगरूपचोदनाख्याविशेषात् अन्यः कर्मणामभेदोऽपि स्थापितः । कर्मब्रह्मकाण्डयोरैकशास्त्र्यात् न्यायप्रवृत्तेरपि तुल्यत्वात् विद्यायामपि कर्मनीतिरेव नीतिः । इत्थं सामान्येनार्थतत्त्वमभिधाय एतस्याधिकरणस्य सिद्धान्तारम्भपूर्वकत्वात् प्रथमं सिद्धान्तमभिधाय पूर्वपक्षाभिप्रायेणाक्षिप्य पुनस्तमेव सिद्धान्तं स्थापयामास सूत्रकार इति दर्शयति - आदाविति । शब्दान्वयस्तु - तेनैव कर्मकाण्डेनैव चोदनादरभेदादादावुदितमुक्तं शाखान्तरनयं श्रुत्यैवाक्षिप्य श्रुत्यन्तर्गतात् भेदकप्रमाणादाक्षिप्य तं पूर्वोक्तमेवार्थं प्रतिसमधित - स्थापयामास । तत्र हेतुमाह - भेदकान्यार्थतोक्त्येति । भेदकस्य प्रमाणस्य अर्थान्तरे तात्पर्यादित्यर्थः ॥7.</description>
    </item>
    
    <item>
      <title>17 अन्यथात्वाधिकरणम्</title>
      <link>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/17_anyathAtvAdhikaraNam/</link>
      <pubDate>Mon, 01 Jan 0001 00:00:00 +0000</pubDate>
      
      <guid>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/17_anyathAtvAdhikaraNam/</guid>
      <description>अत्र सङ्गतिर्भाष्ये &amp;lsquo;एवं चोदनाद्यविशेषात् विद्यैकत्वम्, एकत्वे च गुणोपसंहारः कर्तव्य इत्युक्तम् । अतःपरं काश्चन विद्या अधिकृत्य प्रत्यभिज्ञाहेतुभूतचोदनाद्यविशेषोऽस्ति नेति निरूप्य निर्णीयते&amp;rsquo; इति । तदर्थविचारस्तु - अस्त्युद्गीथविद्या वाजिनां छन्दोगानाञ्च, किमुभयत्र विद्यैकत्वमुत विद्याभेद इति । तदर्थं विचार्यते - किमुभयत्र विद्याप्रत्यभिज्ञानमस्ति नेति । किमुभयत्रोद्गीथस्यैवोपासनकर्मत्वमुत च्छन्दोगानामुद्गीथावयवप्रणवस्येति । किमुभयत्रोद्गीथशब्दः उद्गीथपरः उत च्छन्दोगानामुद्गीथावयवभूतप्रणवपर इति । किं &amp;lsquo;ओमित्येतदक्षरमुद्गीथमुपासीत&amp;rsquo; इति प्रणवपरोद्गीथशब्दस्योपक्रमस्थत्वं &amp;lsquo;उद्गीथमुपासाञ्चक्रिरे&amp;rsquo; इत्युद्गीथशब्दस्य प्रणवपरतामवगमयति नेति । पूर्वं वैश्वानरविद्यायां संयोगरूपचोदनाख्याविशेषात् विद्यैक्यमुक्तम्, एवं तर्हि विद्यान्तरेष्वपि तेनैवाविशेषेण विद्यैक्यं ग्राह्यम् । तत्रोदाहरणत्वेन तावदुद्गीथविद्योच्यते । तदिदमाह - प्राग्वदिति । वैश्वानरविद्यावत् शाखाभेदेऽप्युपशमितभिदा स्यादेकैवोद्गीथविद्या । इत्थमाशङ्क्य तदेतन्निराकरोति - तदसदिति । तत्र हेतुमाह - उभयथेति । रूपभेदो हि सर्वेष्वपि भेदकेषु प्रधानः, स च रूपभेदोऽत्र नैकविध्येनोपलभ्यते, अपि तूभयथा । तेन भेदकप्रमाणभूयस्त्वात् भेद एवाङ्गीकार्यः । उक्तमेव भेदकप्रमाणद्वैविध्यं दर्शयति - गातेति । क्वचिदुद्गीथविद्यायामुद्गाता ध्येयतयोच्यते, अपरत्र तु गेयम्, अयमेको रूपभेदः । रूपभेदान्तरमप्याह - गेय इति । क्वचित् सकलगेयानुध्यानम्, अन्यत्रासकलगेयानुध्यानमिति विभागः । एवं रूपवैषम्यसिद्धौ संयोगरूपचोदनाख्यासु रूपव्यतिरिक्तानां संयोगादीनामभेदोऽपि विद्याया अभेदं न गमयत्येव । तदेव विवृणोति - भिदेति । इयं खलु मीमांसकानां मर्यादा संयोगरूपचोदनाख्यानामेकभेदेऽपि कर्मभेदस्सिध्येदेव । तद्वदत्रापि प्रधानभूतस्यैकस्यापि रूपस्य भेदे सिद्धे विद्याभेदोऽङ्गीकर्तव्य एव । अत्र पुनः प्रधानस्य रूपस्य भेद उभयथा दृश्यते । तेन सुतरामपि विद्याभेदस्सिद्ध इति भावः ॥10.</description>
    </item>
    
    <item>
      <title>18 सर्वाभेदाधिकरणम्</title>
      <link>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/18_sarvAbhedAdhikaraNam/</link>
      <pubDate>Mon, 01 Jan 0001 00:00:00 +0000</pubDate>
      
      <guid>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/18_sarvAbhedAdhikaraNam/</guid>
      <description> पूर्वस्मिन्नधिकरणे रूपभेदाद्विद्याभेद इत्युक्तम्, ततः पूर्वं वैश्वानराधिकरणे रूपैक्याद्विद्यैक्यमिति, अधुना पूर्वाधिकरणवत् रूपभेदाद्विद्याभेदमाशङ्क्य तत्प्रतिक्षेपेण वैश्वानराधिकरणवत् रूपैक्यात् विद्यैक्यमेव पुनः प्रतिष्ठाप्यत इति सङ्गतिः । तदर्थविचारस्तु - छन्दोगानां कौषीतकीनाञ्च प्राणविद्या आम्नाता, किमुभयत्र विद्यैक्यमुत भेद इति । किमुभयत्र वसिष्ठत्वादिगुणकमुपासनमुत कौषीतकीनां तद्विधुरमिति । किं कौषीतकीनां प्राणविद्यायामपि वसिष्ठत्वादिप्राप्तिरस्ति नेति । किं कौषीतकीनां &amp;lsquo;यदहं वसिष्ठास्मि त्वं तद्वसिष्ठोऽसि&amp;rsquo; इत्यनुवादाभावेऽप्युपक्रमे प्राणायत्तस्थितिकार्यकरत्वाभिधानात् वागादीनां तथारूपवसिष्ठत्वादिप्राप्तिः प्राणविद्यायां गम्यते नेति । तत्र पूर्वपक्षमाह - छान्दोग्यवाजसनेयककौषीतकि ब्राह्मणेषु ज्यैष्ठ्यश्रैष्ठ्यादीन्यधीतानि प्राणे, कौषीतकिविद्यायामस्य सर्वस्यापि गुणजातस्य साम्येऽपि केवलं वागादिवसिष्ठत्वादिकम्, मद्वसिष्ठत्वादिकं त्वद्वसिष्ठत्वाधीनमिति वागादिभिः प्राणमुद्दिश्य नानूदितम् । तत्रेत्थंरूपभेदाद्बह्वीषु शाखासु प्रतिपन्ना प्राणविद्या भिद्यतामिति । इमं पूर्वपक्षमनुवदति - ज्यैष्ठ्येति । तत्प्रतिक्षिपति - मैवमिति । वागादीनां तत्तज्ज्यैष्ठ्यश्रैष्ठ्यवासिष्ठ्यादिगुणानां प्राणपरवशतावर्णनस्याविशेषात् वागाद्यैः प्राणे स्वस्वधर्मोपचरणमात्रं न कृतम्, तावता न रूपभेदः । वागादीनां वसिष्ठत्वादेः प्राणाधीनत्वोपपादनादेव वागादिवसिष्ठत्वं प्राणवसिष्ठत्वमित्यर्थादुक्तं भवतीति न पृथग्वक्तव्यमवशिष्यते । तेन न रूपभेदाद्विद्याभेदावकाश इति । तदेतत्सर्वं भाष्य एव सुव्यक्तं विवृतमिति नाचार्यैर्विवरणीयमवशिष्टं किञ्चिदस्तीत्युपरम्यते ॥ </description>
    </item>
    
    <item>
      <title>19 आनन्दाद्यधिकरणम्</title>
      <link>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/19_AnandAdyadhikaraNam/</link>
      <pubDate>Mon, 01 Jan 0001 00:00:00 +0000</pubDate>
      
      <guid>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/19_AnandAdyadhikaraNam/</guid>
      <description>पूर्वं त्रिभिरधिकरणैर्विद्यानां भेदाभेदचिन्ता कृता, तत्र च वैश्वानरविद्यायां &amp;lsquo;वायुः प्राणः&amp;rsquo; इति वायुः परमपुरुषप्राणत्वेन ध्येयतया परिकल्पितः । उद्गीथविद्यायां पुनरुद्गीथादिषु प्राणदृष्टिरूपत्वेन प्राणप्रसङ्गः कृतः । इतः पूर्वस्मिन्नधिकरणे साक्षात् प्राण एव निरूपितः । अतोऽपि च पूर्वेषामधिकरणानां परस्परसाङ्गत्यम् । ज्यैष्ठ्यादिगुणोपपादनान्तर्भावेन वसिष्ठत्वादीनामप्यनुसन्धेयत्वमुक्तम् । तत्प्रसङ्गात् ब्रह्मणस्सर्वविद्यावेद्यत्वात् तत्स्वरूपनिरूपकधर्माणामानन्दादीनां तत्स्वरूपनिरूपणान्तर्भावेनानुसन्धेयत्वमुच्यते इति सङ्गतिः । भाष्ये च सङ्गतिस्स्पष्टा द्दश्यते &amp;lsquo;अत्र ब्रह्मस्वरूपगुणानां सर्वासु परविद्यासूपसंहारोऽस्ति नेति विचार्यते&amp;rsquo; इति । तदर्थविचारस्तु - किमानन्दादयो गुणास्सर्वासु विद्यासूपसंहार्याः, उत यत्र श्रूयन्ते तत्रैवेति । किमानन्दादीनामैश्वर्यादिवत् गुण्यपृथक्त्वमात्रमेव, उत ब्रह्मस्वरूपवत् स्वरूपप्रतीत्यनुबन्धित्वमस्तीति । पूर्वपक्षाभिप्रायेण सङ्गतिं प्रदर्शयन् पूर्वपक्षं तावदाह - नानाशब्देति । अयमर्थः - पूर्वं गुणभेदाद्विद्याभेद इति भवतैवोक्तम्, तेन तत्रतत्र श्रुतानामन्येषां गुणानां व्यवस्थितिस्सिद्धा, तद्वदेव सत्यत्वादीनामपि धर्माणां ब्रह्मस्वरूपव्यतिरिक्तानां विद्याभेदेन व्यवस्थितिरिति पूर्वपक्षिणोऽभिप्रायः । उत्तरत्र सूत्रकारो &amp;lsquo;नाना शब्दादिभेदात्&amp;rsquo; इति गुणभेदाद् भिदुरां ब्रह्मविद्यां वक्ष्यति । तेन स्वप्रकरणपठितात् रूपादन्यत् विद्यान्तरस्य रूपम् अन्यत्र विद्यान्तरे न योज्यम् । उभयत्रापि पठितं चेत् उभयत्रापि योज्यमस्तु नाम । इयमेव हि नीतिविदां मर्यादा । तस्मात् एवं न्यायमर्यादानिर्णीतत्वात् सत्यत्वपूर्वा गुणा अपि सत्यत्वज्ञानत्वानन्तत्वानन्दत्वामलत्वान्यपि तदितरगुणवत् व्यवस्थापनीयास्स्युरिति पूर्वः पक्षः । तदिदमपाकरोति - मैवमिति । अपाकरणप्रकारमेव विवृणोति - ब्रह्मेति । अयमर्थः - लोके हि वस्तूनां गुणा द्विविधाः, तत्र स्वरूपनिरूपकाः केचित्, निरूपितस्वरूपविशेषकाश्चापरे, यत् स्वरूपनिरूपकं तत् वस्तुस्वरूपप्रसङ्गे सर्वत्रान्वेति यथा घटप्रसङ्गे घटत्वम् । निरूपितस्वरूपविशेषकं तु रक्तत्वकृष्णत्वादिकं तत्रतत्र व्यवतिष्ठते । एवं स्वरूपनिरूपकत्वादानन्दादीनि सर्वत्रानुवर्तन्ते । परे पुनः प्रियशिरस्त्वादयस्तत्रतत्र व्यवतिष्ठन्त इति सर्वविद्यासाधारण्यमेवानन्दादीनाम् । ब्रह्मस्वरूपेति - ब्रह्मस्वरूपावगतिर्यस्माद्भवति तत् स्वरूपवत् सर्वासु विद्यास्वपेक्षणीयमिति । अयमन्वारोहः । स्वरूपनिरूपकधर्मत्वात् स्वरूपप्रतिपत्त्यर्थमेवेति तत्त्वम् ॥15.</description>
    </item>
    
    <item>
      <title>20 कार्याख्यानाधिकरणम्</title>
      <link>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/20_kAryAkhyAnAdhikaraNam/</link>
      <pubDate>Mon, 01 Jan 0001 00:00:00 +0000</pubDate>
      
      <guid>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/20_kAryAkhyAnAdhikaraNam/</guid>
      <description>पूर्वप्रस्तुतावशिष्टतया सङ्गतिर्भाष्ये । तदर्थविचारस्तु - छान्दोग्यवाजसनेयकवाक्ययोः प्राणवासोदृष्टिपरत्वमाचमनीयास्वप्सु प्रतीयते नेति । अत्र पूर्वपक्षमाह - आचामेदिति । भाष्ये वाक्यार्थस्य विस्तृतत्वात् शब्दान्वयमात्रप्रदर्शनमत्र क्रियते । अत्राचामेदिति विधिश्रवणात् विधेश्च &amp;lsquo;अप्राप्ते शास्त्रमर्थवत्&amp;rsquo; इति न्यायेनापूर्वार्थे तात्पर्यात् स्मृत्याचारप्राप्ताचमनव्यतिरिक्तमाचमनान्तरं विधीयत इति । तमिमं पक्षं प्रतिक्षिपति - मैवमिति । प्रतिक्षेपप्रकारमाह - स्मृत्यादीति । भोजनाङ्गस्याचमनस्य स्मृत्यादिसिद्धत्वात् प्राणवासस्त्वानुसन्धानमपूर्वमेवात्र विधीयते । तेनापूर्वार्थविशेषविधानादस्मिन्पक्षे न विधिभङ्गः । तर्ह्यपूर्वाचमनविधानाभावे पूर्वस्य तस्याचमनस्य सिद्धत्वात् आचामेदिति कथं विधिश्रवणमित्याशङ्क्याह - भुज्जीतेति । यथा &amp;lsquo;स्नात्वा भुज्जीत&amp;rsquo; इत्यत्र प्राप्ते भोजने विधिश्श्रूयते, अथापि विधिरप्राप्तस्नानविधानपर एव, एवमत्राप्याचामेदिति पूर्वप्राप्ताचमने विधिश्श्रूयतां नाम, अथाप्यप्राप्तप्राणवासस्त्वानुसन्धान एव विधिर्भवेत् । अतो न शब्दान्वयविरोधः । अन्यत्र स्थितस्य विधिश्रवणस्य उपक्रमोपसंहारादितात्पर्यलिङ्गपरामर्शेनान्यत्रान्वयेन निर्वाहस्तान्त्रिकाणां सम्मत एवेति तथैवात्र स्यात् । प्राप्तधात्वर्थनिष्ठ इति पूर्वप्राप्ताचमनमुच्यते । श्रवणं तत्रास्तु तथापि तात्पर्यमन्यत्रेत्यर्थः । अत्राप्युपक्रमोपसंहारादिपरामर्शेन वाक्यस्य प्राणवासस्त्वानुसन्धानविधानपरत्वं भाष्य एव विवृतमिति विस्तरभयादुपरम्यते । ननु प्राणविद्या पूर्वमप्युक्ता किमर्थमिदानीमप्युच्यत इति बालिशचोद्ये परिहारमाह - प्रागिति । पूर्वं प्राणविद्यायां भेदाभेदादिचिन्ता कृता, इदानीं प्राणविद्यायामाचमनीयानामपां प्राणवासस्त्वानुसन्धानरूपमङ्गं चिन्त्यत इत्यधिकरणभेदोपपत्तिः ॥20.</description>
    </item>
    
    <item>
      <title>21 समानाधिकरणम्</title>
      <link>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/21_samAnAdhikaraNam/</link>
      <pubDate>Mon, 01 Jan 0001 00:00:00 +0000</pubDate>
      
      <guid>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/21_samAnAdhikaraNam/</guid>
      <description>अत्र पूर्वाधिकरणं प्राणविद्याशेषत्वेन प्रसङ्गसङ्गत्योक्तम्, तत्पूर्वाधिकरणे पुनस्स्वरूपनिरूपकधर्माणां स्वरूपप्रतीत्यन्तर्भावेनोपसंहार्यत्वमुक्तम् । अधुना पुनस्सत्यसङ्कल्पत्वान्तर्भूतानां वशित्वादिगुणानामुपसंहार उच्यत इति सङ्गतिः । तदर्थविचारस्तु - वाजसनेयकेऽग्निरहस्ये बृहदारण्यके च शाण्डिल्यविद्या आम्नाता, किमत्र विद्या भिद्यते नेति । किमुभयत्र रूपभेदोऽस्ति नेति । किमग्निरहस्ये वशित्वादिप्राप्तिरस्ति नेति । किं मनोमयत्वसत्यसङ्कल्पत्वाम्नानमेव गुणिप्रत्यभिज्ञाया वशित्वादिप्राप्तिं गमयति नेति ।
अत्र पूर्वपक्षी मन्यते - &amp;lsquo;समिधो यजति&amp;rsquo; इत्यादिवत् अविशेषपुनश्श्रवणात् विद्याभेदोऽवर्जनीयः । नचाध्येतृभेदादविशेषपुनश्श्रवणमिति न तेन भेद इति वाच्यम्; शाखैक्ये सति अध्येतृभेदासम्भवात् । एकस्यां शाखायामध्येतृभेदो न सम्भवतीति साधारणोऽयं न्यायः । अतोऽत्र विद्याभेदस्स्यादिति । नचात्र गुणविधिः कश्चित् दृश्यते येन विद्यैक्यमाश्रीयेत । यदि गुणाभिधानमत्र स्यात्, तदा खलु पूर्वस्यामेव विद्यायां गुणविधानार्थं पुनश्श्रवणमिति वक्तुं शक्येत । तस्मात् विद्याभेदः स्वीकर्तव्य इति । तदिदमाह - शाखैक्य इति । अयमत्र शब्दार्थः - शाखैक्ये सिद्धे सति अध्येतृभेदोऽस्तीति वक्तुं न शक्यते । अत्र कश्चिदपि गुणो न विधेयः, तेन गुणविधानार्थं पुनरभिधानमिति न वाच्यम् । तस्मादुक्ताविशेषश्रवणमिह विद्यां कथं न भिन्द्यादिति । उक्तं पक्षं प्रतिक्षिपति - मैवमिति ।</description>
    </item>
    
    <item>
      <title>22 सम्बन्धाधिकरणम्</title>
      <link>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/22_sambandhAdhikaraNam/</link>
      <pubDate>Mon, 01 Jan 0001 00:00:00 +0000</pubDate>
      
      <guid>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/22_sambandhAdhikaraNam/</guid>
      <description> पूर्वं शाण्डिल्यविद्यायां रूपभेदाभावात् विद्यैक्यमुक्तम्, तर्हि बृहदारण्यकोक्तादित्यमण्डलाक्ष्यन्तर्वर्तिपुरुषविषयविद्यायामपि रूपभेदाभावात् विद्यैक्यमित्याशङ्क्य स्थानभेदाद्रूपभेदोऽस्तीत्यभिधीयत इतीह सङ्गतिः । तदर्थविचारस्तु - आदित्याक्ष्यन्तर्वर्तिनोराम्नाते किमेते नामनी यथाश्रुतमेकैकव्यवस्थिते, उतोभयत्राप्यव्यवस्थयोपसंहार्ये इति । किमत्र विद्यैक्यमुत नेति । किं व्याहृतिशरीरस्योपास्यत्वमुभयत्र विद्यैक्यं गमयति नेति । किमुपास्यगुणैक्यमात्रमभेदहेतुः, उत स्थानैक्यमपीति । स्थानं किमुपास्यान्तर्गतमुत नेति । अत्राक्ष्यादित्यान्तर्वर्तिनोः पुरुषयोरुपासने रूपैक्याद्विद्यैक्यमाशङ्क्य उभयत्रापि स्थानभेदेन रूपभेदात् विद्याभेद इति दर्शयति - अक्षीति । शब्दार्थस्तु - अक्ष्यादित्योपलक्ष्ये भगवति भजनं संयोगरूपचोदनाद्यैक्यादेकमेव स्यात् । तेन द्वयोरपि नाम्नोरुभयस्थानस्थे परस्मिन् ब्रह्मणि अनियतिरेव स्यादिति । तमिमं पक्षं प्रतिक्षिपति - नेति । तत्र हेतुमाह - स्थानत इति । स्थानभेदेन रूपभेदस्य विद्यमानत्वात् । तमेव रूपभेदमुपपादयति - स्थानमिति । स्थानं हि भगवतस्तत्स्थानावस्थितत्वप्रतिपत्त्यै ह्युपदिश्यते । अत्र प्रतिबन्दीमाह - न चेदिति । यदि स्थानं नैरर्थक्येनोपदिश्यते तर्हि तत् रूपमपि तादृग्विधमेव स्यादित्यर्थः । उक्तमर्थं सहेतुक्तं निगमयति - तस्मादिति । अनयोर्नाम्नोर्व्यवस्थयैवोपसंहार इत्यर्थः ॥ </description>
    </item>
    
    <item>
      <title>23 संभृत्यधिकरणम्</title>
      <link>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/23_saMbhRtyadhikaraNam/</link>
      <pubDate>Mon, 01 Jan 0001 00:00:00 +0000</pubDate>
      
      <guid>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/23_saMbhRtyadhikaraNam/</guid>
      <description> पूर्वाधिकरणे नाम्नोस्स्थानभेदात् व्यवस्था कृता, इह पुनरनारभ्याधीतस्य सम्भृत्यादिकस्यापि तेनैव स्थानभेदेन व्यवस्थोच्यत इति सङ्गतिः । तदर्थविचारस्तु - राणायनीयानां खिलेषु &amp;lsquo;ब्रह्म ज्येष्ठा वीर्या सम्भृतानि&amp;rsquo; इत्यादिवाक्यानि श्रूयन्ते ।तत्र सम्भृतिद्युव्याप्त्यादिकं कथ्यते । तत्किं सर्वविद्यासूपसंहार्यमुत कासुचिदेवेति । तदर्थं विचार्यते - किमनारभ्याधीतानां सर्वासु विनियोगः, उत कासुचिदेवेति । किं सामर्थ्यं सर्वासु विद्यासु विनियुङ्क्ते, उत कासुचिदेव विनियुङ्क्त इति । अत्र पूर्वपक्षमाह - सम्भृत्यादिरिति । &amp;lsquo;ब्रह्म ज्येष्ठा&amp;rsquo; इत्यादिवाक्योक्तः सम्भृत्यादिर्गुणौघः प्रकरणपठनाभावात् सर्वास्वपि विद्यास्वन्वीयेतेति । सिद्धान्तमाह - नेति । तत्र हेतुमाह - क्वचिदिति । अयमर्थः - न सर्वत्रान्वेति, अपितु क्वचिदेव, अगतिकात् लिङ्गात् क्वचिदेवेति स्थापितत्वात् । लिङ्गस्यागतिकत्वमनन्यथासिद्धत्वम् । तदेव हि प्राबल्यहेतुः । अन्यथासिद्धानां हेतूनां दुर्बलत्वात् । अनन्यथासिद्धत्वमेव विशदं प्रकाशयति - अल्पेति । अयमर्थः - &amp;lsquo;ब्रह्म ज्येष्ठा&amp;rsquo; मन्त्रे &amp;lsquo;ब्रह्माग्रे ज्येष्ठं दिवमाततान&amp;rsquo; इति ब्रह्मणो विश्वव्यापित्वमुक्तम् । तच्च विश्वव्यापित्वमल्पस्थानासु विद्यासु न घटते, अपितु व्याप्त्या ब्रह्मोपासनेष्वेव घटते । तेनैतन्मन्त्रस्थविश्वव्याप्त्यादेः स्वोचितस्थानवृत्तेरवश्यम्भावादेकस्मिन् मन्त्रे द्युव्याप्त्या सह पठिता इतरे सम्भृत्यादिधर्मास्तत्समस्थानिनः द्युव्याप्तिर्यत्र वर्तते तत्रैव सह वर्तन्त इति तत्समस्थानिन इति ॥ </description>
    </item>
    
    <item>
      <title>24 पुरुषविद्याधिकरणम्</title>
      <link>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/24_puruShavidyAdhikaraNam/</link>
      <pubDate>Mon, 01 Jan 0001 00:00:00 +0000</pubDate>
      
      <guid>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/24_puruShavidyAdhikaraNam/</guid>
      <description>द्युव्याप्तिसन्निधिसमाम्नातस्य सम्भृत्यादेस्तत्समानस्थानानुप्रवेशात् एकविद्यान्वय उक्तः, इदानीं ब्रह्मविद्यासन्निधिसमाम्नातपुरुषविद्याया ब्रह्मविद्याशेषत्वमुच्यत इति सङ्गतिः । तदर्थविचारस्तु - तैत्तिरीयके &amp;lsquo;तस्यैवं विदुषो यज्ञस्य&amp;rsquo; इत्यादिना पुरुषविद्या आम्नाता, तथा छान्दोग्येऽपि &amp;lsquo;पुरुषो वाव यज्ञः&amp;rsquo; इत्यादिना पुरुषविद्या आम्नाता, किमुभयत्र विद्यैक्यमुत विद्याभेद इति । तदर्थं विचार्यते - किमुभयत्र रूपफलसंयोगभेदोऽस्ति न वेति । किं &amp;lsquo;प्र ह षोडशं वर्षशतं जीवति&amp;rsquo; इति च्छान्दोग्योक्तायुःप्राप्तिरेवोभयत्र फलमुत तैत्तिरीयपुरुषविद्यायां ब्रह्मप्राप्तिः फलमिति । किं तैत्तिरीयपुरुषविद्या &amp;lsquo;ब्रह्मणे त्वा महस ओमित्यात्मानं युञ्जीत&amp;rsquo; इति प्रकृतब्रह्मविद्याङ्गमुत नेति । किं &amp;lsquo;तस्यैवं विदुषः&amp;rsquo; इति निर्देशो ब्रह्मविद्याङ्गत्वमवगमयति नेति ।</description>
    </item>
    
    <item>
      <title>25 वेधाद्यधिकरणम्</title>
      <link>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/25_vedhAdyadhikaraNam/</link>
      <pubDate>Mon, 01 Jan 0001 00:00:00 +0000</pubDate>
      
      <guid>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/25_vedhAdyadhikaraNam/</guid>
      <description>ब्रह्मविद्यासन्निधिसमाम्नानात् ब्रह्मविद्याङ्गत्वं पुरुषविद्याया उक्तम्, इदानीं पुनर्ब्रह्मविद्यासन्निधिसमाम्नातानां &amp;lsquo;शन्नो मित्रः&amp;rsquo; इत्यादिमन्त्राणां ब्रह्मविद्याङ्गत्वं स्यादिति शङ्कया सङ्गतिः । तदर्थविचारस्तु - किमुपनिषदारम्भेष्वधीताः &amp;lsquo;शुक्रं प्रविध्य&amp;rsquo; &amp;lsquo;शन्नो मित्रः&amp;rsquo; इत्यादयो मन्त्राः, प्रवर्ग्यादीनि च कर्माणि विद्याङ्गमुत नेति । किमेषां श्रुतिलिङ्गवाक्यैः कर्मस्वेव विनियोगः, उत ब्रह्मविद्यायां प्रकरणाद्विनियोगः । किमेषां प्रकरणपाठोऽङ्गत्वाय उत दिवाकीर्त्यारण्यानुवाक्यतायै । अत्र पूर्वपक्षमाह - युज्येरन्निति । &amp;lsquo;शन्नः&amp;rsquo; इत्यादिमन्त्रा ब्रह्मविद्यापरिसरपठितत्वात् तेषां विद्याशेषत्वाविशेषाच्च सर्वविद्यास्वपि शेषत्वेन युज्येरन्निति । तदेतत्प्रतिक्षिपति - नेति । तत्र हेतुमाह - तदुदितेति । अयमर्थः - लिङ्गात् तत्तत्कर्मशेषत्वं प्रतीयते, सन्निधेर्ब्रह्मविद्याशेषत्वम्, तत्र लिङ्गसन्निध्योर्लिङ्गस्यात्यन्तबलीयस्त्वं सर्वेषामपि सम्मतम् । तत्र &amp;lsquo;शन्नो मित्रः&amp;rsquo; इत्यादिमन्त्रस्य &amp;lsquo;नमो ब्रह्मणे&amp;rsquo; इत्यादिना लिङ्गेनाध्ययनशेषत्वस्य स्पष्टदृष्टत्वादत्यन्तकनीयसा सन्निधिना कल्पनीयं ब्रह्मविद्याशेषत्वं बाध्यत एव । एवमनङ्गीकारे विपक्षे बाधकमाह - नो चेदिति ।</description>
    </item>
    
    <item>
      <title>26 हान्यधिकरणम्</title>
      <link>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/26_hAnyadhikaraNam/</link>
      <pubDate>Mon, 01 Jan 0001 00:00:00 +0000</pubDate>
      
      <guid>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/26_hAnyadhikaraNam/</guid>
      <description>अत्र ब्रह्मविद्यासन्निधिसमाम्नातानां &amp;lsquo;शुक्रं प्रविध्य&amp;rsquo; इत्यादीनां ब्रह्मविद्यानङ्गत्वमुक्तम् । तथा सन्निधिसमाम्नातहानोपायनचिन्ता अनन्तरं प्राप्तेति सङ्गतिः । अथवा &amp;lsquo;शुक्रं प्रविध्य&amp;rsquo; इत्यादिमन्त्राणां लिङ्गात् तत्तत्कर्मशेषत्वमुक्तम्, इह पुनरुपायनस्य प्रहाणविषयत्वरूपार्थसामर्थ्यलिङ्गात् उभयोरन्योन्यान्वयनियमेनोभयोरुभयत्रानुसन्धेयत्वमुच्यत इति सङ्गतिः । तदर्थविचारस्तु - &amp;lsquo;अश्व इव रोमाणि विधूय पापं चन्द्र इव राहोर्मुखात्&amp;rsquo; &amp;lsquo;तथा विद्वान्पुण्यपापे विधूय&amp;rsquo; इति क्वचित् सुकृतदुष्कृतयोर्हानिचिन्तनमाम्नातम्, &amp;lsquo;सुहृदस्साधुकृत्यां द्विषन्तः पापकृत्याम्&amp;rsquo; इत्युपायनचिन्तनं क्वचिदाम्नातम्, क्वचिदुभचिन्तनम् &amp;lsquo;तत्सुकृतदुष्कृते धूनुते तस्य प्रिया ज्ञातयस्सुकृतमुपयन्ति अप्रिया दुष्कृतम्&amp;rsquo; इति । तत्र किं हानिचिन्तनोपायनचिन्तनोभयचिन्तनानि समुच्चीयेरन् उत विकल्पेरन्निति । किमुपायनं हानिशेषतया विद्याङ्गमुत स्वतन्त्रतयेति । किमुपायनवाक्यं शाखान्तराधीतमपि हानिवाक्यशेषभूतं उत स्वतन्त्रम् । किं कौषीतकीनामुभयाम्नानमुपायनवाक्यस्य हानिवाक्यशेषताविरोधि नेति । अत्र विषयं विशोध्य उद्ग्रन्थमेव पूर्वपक्षं निराकुर्वन् सैद्धान्तिकमर्थं सम्यगेव प्रमाणन्यायाभ्यामुपपादयति - शाखे द्वे इति । अयमत्र शब्दान्वयः - द्वे शाखे मुक्तिभाजः पुरुषस्य पुण्यपापप्रहाणं क्वचित् कथयतः । अन्या पुनः शाखा प्रियतदितरयोर्दायसंक्रान्तिकाले पुण्यपापप्रवेशं ब्रूते । प्रियाप्रिययोः पुण्यपापसङ्क्रान्तिमाचष्ट इत्यर्थः । क्वचित् शाखायां हानञ्चोपायनञ्च समुच्चित्य कथितमिति अन्यत्र पृथगाम्नातयोस्तयोस्सम्पर्क एव न्यायानुगृहीतप्रमाणविषयत्वेन सिध्यति । असन्निहितानां शाखान्तरस्थानां वाक्यानामन्योन्यान्वयसिद्धिः कथं स्यादित्याशङ्क्य सर्वशाखाप्रत्ययन्यायमेव प्रागुक्तमिह प्रत्यभिज्ञापयति - वाक्यमिति ॥31.</description>
    </item>
    
    <item>
      <title>27 साम्परायाधिकरणम्</title>
      <link>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/27_sAmparAyAdhikaraNam/</link>
      <pubDate>Mon, 01 Jan 0001 00:00:00 +0000</pubDate>
      
      <guid>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/27_sAmparAyAdhikaraNam/</guid>
      <description>सङ्गतिर्भाष्ये &amp;lsquo;सुकृतदुष्कृतयोर्हानमुपायनञ्च सर्वासु विद्यासु चिन्तनीयमित्युक्तम् । तद्धानं किं देहवियोगकाले देहादुत्क्रान्तस्याध्वनि च, उत देहवियोगकाल एवेति विशये&amp;rsquo; इति । तदर्थविचारस्तु - किं सुकृतदुष्कृतहानं देहवियोगकालेऽध्वनि च, उत देहवियोगकाल एवेति । किमुभयत्र हानिश्रवणं उत देहवियोगकाल एवेति । किं &amp;lsquo;स एतं देवयानं पन्थानमापद्याग्निलोकं गच्छति&amp;rsquo; इत्युपक्रम्य &amp;lsquo;स आगच्छति विरजां नदीं तां मनसाऽत्येति तत्सुकृतदुष्कृते धूनुते&amp;rsquo; इति चरमश्रुतस्य &amp;lsquo;तत्सुकृतदुष्कृते धूनुते&amp;rsquo; इति वाक्यावयवस्य &amp;lsquo;स एतं देवयानम्&amp;rsquo; इत्येतस्मात् प्रागन्वयः, उत यथापाठमन्वय इति । किं &amp;lsquo;अशरीरं वाव सन्तं न प्रियाप्रिये स्पृशतः&amp;rsquo; इत्यशरीरस्य सुखदुःखाननुभवश्रवणानुरोधेन प्रागन्वयवर्णनं न्याय्यम्, उत देवयानगमनश्रवणानुरोधेन सूक्ष्मशरीरस्थित्यर्थं यथापाठमन्वयवर्णनं न्याय्यमिति ।</description>
    </item>
    
    <item>
      <title>28 अनियमाधिकरणम्</title>
      <link>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/28_aniyamAdhikaraNam/</link>
      <pubDate>Mon, 01 Jan 0001 00:00:00 +0000</pubDate>
      
      <guid>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/28_aniyamAdhikaraNam/</guid>
      <description>पूर्वाधिकरणे स्थूलदेहावसान एवार्चिरादिमार्गोपक्रमे स्थूलसर्वकर्मक्षयः, सूक्ष्मसंस्कारशेषेण परं ज्योतिरुपसम्पन्नस्यैव स्वेन रूपेणाभिनिष्पत्तिरित्युपक्षिप्तम् । तत्र प्रस्तुतोऽयमर्चिरादिमार्गो यस्यां विद्यायामधीतस्तद्विद्यानिष्ठस्यैव स्यात् किं वा सर्वविद्यानिष्ठस्येति चिन्त्यत इति सङ्गतिः । तदर्थविचारस्तु - किमर्चिरादिगतिः पञ्चाग्निविद्यानिष्ठानामेव उत सर्वविद्यानिष्ठानामिति । तदर्थं विचार्यते - किं पञ्चाग्निविद्यायां &amp;lsquo;य एवमेतद्विदुर्ये चामी अरण्ये श्रद्धां सत्यमुपासते तेऽर्चिषमभिसम्भवन्ति&amp;rsquo; &amp;lsquo;तद्य इत्थं विदुर्ये चेमेऽरण्ये श्रद्धा तप इत्युपासते तेऽर्चिषमभिसम्भवन्ति&amp;rsquo; इतीतरानपि चोद्दिश्यार्चिरादिगतिविधिश्श्रूयते उत पञ्चाग्निविद्यानिष्ठानेवोद्दिश्येति । किं श्रद्धासत्यतपश्शब्दैरुपास्यब्रह्मोपस्थापनमुखेनात्रोपासनान्तरप्रतिपत्तिरस्ति नेति । किमुपकोसलविद्यायां &amp;lsquo;आचार्यस्तु ते गतिं वक्ता&amp;rsquo; इति गत्यनुवाद उपासनान्तरप्रतिपत्तिमुपोद्बलयति नेति । तत्र शङ्कापूर्वकं पूर्वपक्षमुपन्यस्य सिद्धान्तमपि प्रकटयति - पन्था इति । भाष्योक्तं संशयस्वरूपं प्रथमं दर्शयति । इदं हि भाष्यवाक्यं &amp;lsquo;उपकोसलादिषु येषूपासनेष्वर्चिरादिगतिश्श्रूयते किं तन्निष्ठानामेव तया ब्रह्मप्राप्तिः उत सर्वेषां ब्रह्मोपासननिष्ठानाम्&amp;rsquo; इति । अत्र प्रारभ्येत्यादिना पूर्वपक्षं दर्शयति । अयमर्थः - उपकोसलादिविद्याविशेषं प्रारभ्य यत्रयत्रार्चिराद्याम्नानं तत्रतत्रैव स्यादर्चिरादिगतिः, तदनुसारात् तच्चिन्तनमपि तथा, नान्यत्रेति । तदिदं प्रतिक्षिपति - नेति । तदेव विवृणोति - सर्वासामिति । अयमर्थः - पञ्चाग्निविद्यायां &amp;lsquo;तद्य इत्थं विदुः&amp;rsquo; इति पञ्चाग्निविद्यानिष्ठाननूद्य &amp;lsquo;ये चेमेऽरण्ये&amp;rsquo; इति विद्यान्तरनिष्ठांश्चानूद्यार्चिरादिमार्गो विधीयते, तेन सर्वासामपि विद्यानामर्चिरादिमार्गः फलतया साधारण एव, तेन ब्रह्मविद्यानिष्ठानां फलचिन्तनस्यावश्यम्भावित्वात् अर्चिरादिमार्गचिन्तनमपि तद्वदेव - मार्गवदेव, साधारणं स्यादिति । नहि फलानुसन्धानमन्तरेणोपायनिष्ठानामुपासनं सम्भवति । अत एव &amp;lsquo;ब्रह्मलोकमभिसम्भवानि&amp;rsquo; इति चिन्तनमवश्यकर्तव्यत्वेन प्रतिपादितमिति पूर्वमपप्युक्तमस्माभिः ॥36.</description>
    </item>
    
    <item>
      <title>29 अक्षरध्यधिकरणम्</title>
      <link>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/29_axaradhyadhikaraNam/</link>
      <pubDate>Mon, 01 Jan 0001 00:00:00 +0000</pubDate>
      
      <guid>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/29_axaradhyadhikaraNam/</guid>
      <description>पूर्वमर्चिरादिगतेस्सर्वविद्यासाधारण्येन श्रुतत्वात् तच्चिन्तनस्यापि न्यायप्राप्तं सर्वविद्यासाधारण्यं प्रतिपादितम्, अधुना पुनरक्षरधियां सर्वविद्यासाधारण्यं न वेति चिन्त्यत इति सङ्गतिः । पूर्वाधिकरणे प्रकरणं पूर्वपक्षहेतुः, अत्रापि तथेति वा सङ्गतिः । तदर्थविचारस्तु - बृहदारण्यके गार्गिब्राह्मणे &amp;lsquo;एतद्वै तदक्षरं गार्गि ब्राह्मणा अभिवदन्त्यस्थूलमनण्वह्रस्वम्&amp;rsquo; इत्याद्यस्थूलत्वादिकं तत्रैवोपसंहार्यमुत सर्वासु विद्यास्विति । तदर्थं विचार्यते - किं निषेधरूपाणामस्थूलत्वादीनामेव ब्रह्मासाधारणाकारतया ब्रह्मस्वरूपनिरूपकत्वमुत केवलज्ञानानन्दादीनामिति । किमस्थूलत्वादिकं विना शङ्कितकृत्स्नदोषव्यावृत्तिप्रतीतिरस्ति नेति । अत्र पूर्वपक्षी मन्यते - ननु गार्गिब्राह्मणादिषु क्वचिदेवाक्षरत्वादिकमाम्नातम्, यस्यां तु विद्यायां यावद्गुणजातमाम्नातं तावदेव तत्रोपसंहार्यं तत्प्रकरणपठितत्वात्; अन्यथा सर्वं सर्वत्रोपसंहार्यमिति सद्विद्यादीनां गुणसङ्करस्स्यात्, ब्रह्मस्वरूपप्रतिपत्तिस्त्वानन्दादिभिरेवेति प्रागेवोक्तम्, तेन किमनेनाजागलस्तनायमानेन ब्रह्मस्वरूपप्रतिपत्तावक्षरत्वादिना गुणेनेति । तदिदमनुवदति - यस्यामिति । अन्यत्रानुपसंहार्यत्वमाह - नान्यस्यामिति । तत्र हेतुमाह - मानहानेरिति । सर्वस्यापि गुणस्य सर्वत्रोपसंहारस्स्यादित्यर्थः । एवं पूर्वपक्षमनूद्य दूषयति - नेति । पूर्वपक्षप्रतिक्षेपप्रकारं विशदमेव दर्शयति - हेतुत्वेति । अयमत्राभिप्रायः - न केवलं ब्रह्मगुणमात्रमत्रोच्यते, अपि तु कारणत्वाशङ्कितदोषपरिहारेण स्वरूपप्रतिपत्तिहेतुर्गुणविशेषः । स पुनरमलत्वम्, तेन सहितास्सत्यत्वादयोऽपि । तथाहि सत्यत्वं सविकारमचिद्वस्तु व्यावर्तयति । ज्ञानत्वं विलुप्तबुद्धिकं तत्संसृष्टं जीवम् । अनन्तत्वं पूर्वावधिमन्तं मुक्तम् । आनन्दत्वमपि परवादिपरिकल्पितं निरानन्दमीश्वरम् । तेनामलत्वेन नित्यो व्यावर्त्यते । यद्यप्यनन्तपदेनैवाणुस्वरूपो नित्योऽपि व्यावर्त्यते, तथापि धर्मभूतज्ञानतो देशकालाभ्यामानन्त्यस्य तस्मिन् विद्यमानत्वात् कथञ्चिदानन्त्यं वक्तुं शक्यते । अमलत्वं तु सर्वेषां व्यावर्तकमेव । नित्योऽपि परतन्त्रचेतनत्वात् संसारे स्वरूपयोग्यतावान् केवलं भगवदपचाररूपसहकारियोग्यताभावात् नित्यमेवासंसारी वर्तते । ईश्वरस्तु स्वतन्त्रचेतनत्वात् संसारे स्वरूपयोग्यतारहितः । तेनेदमेवामलत्वमीश्वरस्यासाधारणमेव । किञ्चेतरसंसरणनिवर्तकत्वमीश्वरस्यासाधारणम्, तच्चामलत्वमेव । तेन स्वयं मलरहितत्वात् इतरमलप्रतिभटत्वाच्च ईश्वर एवामल इत्युच्यते । तर्ह्यमलत्वमेवास्तु किं सत्यत्वादिभिरिति चोद्यमवशिष्यते, तच्चात्र नास्तीत्याह - हेतुत्वेति । द्वेधा हि लक्षणमभिधीयते, एकेनैव विशेषणेन कृत्स्नालक्ष्यव्यावृत्तिरित्येकः पक्षः, अपरस्तु नानाविशेषणैर्बुद्ध्यवतरणक्रमेणालक्ष्यव्यावृत्त्या लक्ष्यस्वरूपनिरूपणं क्रियते तदिदमिति भाष्यकाराभिप्रायः । अयमत्र शब्दार्थः - कारणत्वेन वस्त्वन्तरनिष्ठदोषा आशङ्क्यन्ते । तेषां व्यपनयनं सत्यज्ञानानन्तानन्दामलपदैः क्रियते । तेन क्रमाद्दोषव्यपायप्रतिपत्तिः । प्रतिपत्तिसौकर्यार्थमनुक्रमादर्थविशेषप्रतिपत्तौ दृष्टान्तमाह - आनन्देति । आनन्दमयाधिकरणेऽन्नमयप्राणमयमनोमयविज्ञानमयानन्दमया उत्तरोत्तरं क्रमादेवाधिकत्वेन प्रतिपाद्यन्ते । एवमत्राप्यनुक्रमेण सर्वाधिकत्वेन भगवान् प्रतिपाद्यते । तेन प्रथमत एवममलत्वेन भगवतस्सर्वाधिकत्वप्रतिपत्तौ किमेभिस्सत्यत्वादिभिर्विशेषणैरिति चोद्यं परिहृतमेवेति । अस्य सार्वत्रिकत्वात् - एतस्यानुक्रमबोधनन्यायस्य सर्वलोकप्रसिद्धत्वादित्यर्थः ॥39.</description>
    </item>
    
    <item>
      <title>30 अन्तरत्वाधिकरणम्</title>
      <link>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/30_antaratvAdhikaraNam/</link>
      <pubDate>Mon, 01 Jan 0001 00:00:00 +0000</pubDate>
      
      <guid>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/30_antaratvAdhikaraNam/</guid>
      <description>हेयप्रत्यनीकत्वं ब्रह्मणोऽसाधारणं चेत् अशनायाद्यतीतत्वविशिष्टं ब्रह्म स्यात्, प्राणितृत्वादिविशिष्टस्तु जीवस्स्यादिति शङ्कया सङ्गतिः । तदर्थविचारस्तु - &amp;lsquo;यत् साक्षादपरोक्षाद्ब्रह्म य आत्मा सर्वान्तरस्तं मे व्याचक्ष्व&amp;rsquo;, &amp;lsquo;यदेव साक्षादपरोक्षाद्ब्रह्म य आत्मा सर्वान्तरस्तं मे व्याचक्ष्व&amp;rsquo; इति प्रश्नः उषस्तकहोलयोः । प्रतिवचनमपि &amp;lsquo;यः प्राणेन प्राणिति स त आत्मा सर्वान्तरः&amp;rsquo; इत्येकत्र &amp;lsquo;योऽशनायापिपासे शोकं मोहम्&amp;rsquo; इत्याद्यन्यत्र । किमुभयत्र विद्यैक्यमुत विद्याभेद इति । किं पूर्वत्र जीव उपास्यः, परत्र परः, उतोभयत्र पर एवेति । किं तत्र &amp;lsquo;यः प्राणेन प्राणिति स त आत्मा सर्वान्तरः&amp;rsquo; इत्यादिप्रतिवचनपर्यालोचनया जीवस्य उपास्यत्वं प्रतीयते नेति । किं सर्वान्तरत्वप्राणनकर्तृत्वे देहाद्यपेक्षया जाग्रदवस्थापेक्षया च औपाधिके, उत निरुपाधिके इति । किं &amp;lsquo;न दृष्टेर्द्रष्टारं पश्येः, न मतेर्मन्तारं मन्वीथाः&amp;rsquo; इति पुनः - प्रश्नप्रतिवचनपर्यालोचनया &amp;lsquo;यः आत्मनोऽन्तरः&amp;rsquo;, &amp;lsquo;को ह्येवान्यात्&amp;rsquo; इति प्रतिपन्ने ब्रह्मणो निरुपाधिकसर्वान्तरत्वप्राणनकर्तृत्वे प्रतीयेते नेति । किं &amp;lsquo;न दृष्टेर्द्रष्टारम्&amp;rsquo; इति दृष्टेर्ज्ञानहेतुना द्रष्टारं ब्रह्म न मन्वीथा इति वाक्यार्थः, आहोस्वित् दृष्टेरनुभूतेर्द्रष्टारं न मन्वीथा इति वा । अत्र भाष्ये द्वौ पक्षावभिहितौ । एकत्र पक्षे क्वचिज्जीवपरत्वमाशङ्क्य सर्वत्र परमात्मपरत्वनिर्णयः । अन्यत्र, उभयत्र परमात्मपरत्वे सत्यपि पूर्वत्र गुणभेदाङ्गीकारेण रूपान्तरविशिष्टब्रह्मपरत्वम्, उत्तरत्र परमात्मासाधारणाशनायाद्यतीतत्वादिगुणानुबन्धाद्रूपान्तरविशिष्टपरमात्मपरत्वमित्याशङ्क्योभयत्रापि रूपाभेदादेकरूपपरमात्मपरत्वमिति निर्णीयत इति ।</description>
    </item>
    
    <item>
      <title>31 कामाद्यधिकरणम्</title>
      <link>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/31_kAmAdyadhikaraNam/</link>
      <pubDate>Mon, 01 Jan 0001 00:00:00 +0000</pubDate>
      
      <guid>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/31_kAmAdyadhikaraNam/</guid>
      <description>प्राणितृत्वादीनामशनायाद्यतीत्वानाञ्चैकधर्मिनिष्ठत्वात् विद्यैक्यं प्रतिपादितम्, अत्र त्वपहतपाप्मत्वादिगुणाष्टकस्य च वशित्वादेश्च धर्मिभेदाशङ्कया पूर्वपक्षोत्थानमिति सङ्गतिः । तदर्थविचारस्तु - &amp;lsquo;अथ यदिदमस्मिन्&amp;rsquo; इति दहरविद्यायां छान्दोग्ये अपहतपाप्मत्वादिविशिष्टमुपास्यं ब्रह्म, वाजसनेयके वशित्वादिविशिष्टमुतोभयत्रापहतपाप्मत्वादिविशिष्टमिति । तदर्थं विचार्यते - किं वाजसनेयके हृदयायतनत्वसत्यसङ्कल्पत्वावान्तरविशेषवशित्वादिमुखेन सत्यसङ्कल्पत्वसहचरापहतपाप्मत्वादीनां प्रतिपत्तिरस्ति नेति । अत्र च्छान्दोग्यवाजसनेयकवाक्ययोर्विद्याभेदाभेदचिन्ता भाष्ये व्यक्तमुक्ता, न पुनस्ताण्डिनां वाक्यमुपात्तम्, अथापि तद्वाक्यस्यापि न्यायसिद्धं ब्रह्मविषयत्वमनूद्य भाष्योक्तामपि प्रक्रियां छान्दोग्यवाजसनेयकोयोरेकविद्यात्वप्रकटनीं निश्शेषशङ्कानिराकरणेन प्रकटयति - आकाशमिति । अयमत्र वाक्यार्थः - आकाशं ताण्डिनो ध्येयमधीयते, वाजिनस्त्वाकाशशयितं पुरुषम् । तेन ताण्डिवाक्ये वाजसनेयकवाक्ये च विद्या भिद्येतेति कस्यचिच्चोद्यम् । तत् प्रतिक्षिपति - नेति । तत्र हेतुमाह - द्विविध इति । द्विविधोऽपि निर्देशो ब्रह्मनिर्देश इति निर्णीतो यतः, अतस्ताण्डिवाजसनेयवाक्ययोर्न विद्याभेद इति सिद्धम् । अतः परं तु भाष्यानुक्रमेण च्छान्दोग्यवाजसनेयकवाक्ययोर्भेदचिन्ता सन्तन्यते - सर्वाधारत्वपूर्वैर्भगवदसाधारणैर्गुणैस्सामगाकाशशब्दः &amp;lsquo;दहरोऽस्मिन्नन्तर आकाशः&amp;rsquo; इति च्छान्दोग्यस्थाकाशशब्दः परमात्मविषयः । वाजसनेयके तु &amp;lsquo;य एषोऽन्तर्हृदय आकाशस्तस्मिञ्छेते सर्वस्य वशी सर्वस्येशानः&amp;rsquo; इति वशित्वादिगुणोपेतस्य भगवत आकाशे शयानत्ववचनात् आकाशशब्दः परमात्माधारभूतसुषिरवाचकः । अत्र द्वयोरपि विद्ययो रूपभेदमाशङ्क्य परिहरति - रूपं तु नान्यदिति । छान्दोग्ये वाजसनेयके चोभयत्राप्यपहतपाप्मत्वादिगुणविशिष्टः परमपुरुष एवानुसन्धेयतयोच्यत इति रूपभेदो नास्तीति न विद्याभेद इति भाष्ये एव विस्तृतम् ॥45.</description>
    </item>
    
    <item>
      <title>32 तन्निर्धारणानियमाधिकरणम्</title>
      <link>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/32_tannirdhAraNAniyamAdhikaraNam/</link>
      <pubDate>Mon, 01 Jan 0001 00:00:00 +0000</pubDate>
      
      <guid>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/32_tannirdhAraNAniyamAdhikaraNam/</guid>
      <description>पूर्वत्र सत्यकामत्वसत्यसङ्कल्पत्वादीनां गुणानामुपसंहार्यत्वमुक्तम्, एवमुद्गीथाद्युपासनानामपि नियमेनोपसंहार्यत्वं स्यादिति शङ्कोत्थानेन सङ्गतिः । तदर्थविचारस्तु - &amp;lsquo;ओमित्येतदक्षरमुद्गीथमुपासीत&amp;rsquo; इत्यादिकर्माङ्गाश्रितोद्गीथाद्युपासनादीनि किं क्रतुषु नियमेनोपादेयानि उतानियमेन इति । तदर्थं विचार्यते - किमेतानि क्रत्वङ्गोद्गीथादिमुखेन क्रत्वङ्गानि? उत गोदोहनादिवत् पुरुषार्थभूतानि ? इति । किं &amp;lsquo;तेनोभौ कुरुतो यश्चैतदेवं वेद यश्च न वेद&amp;rsquo; इत्यनियमदर्शनं गोदोहनादिवत् पुरुषार्थतामवगमयति नेति । &amp;lsquo;यदेव विद्यया करोति श्रद्धयोपनिषदा तदेव वीर्यवत्तरं भवति&amp;rsquo; इति अपापश्लोकश्रवणादिवत् किं फलार्थवादः, उत फलविधिरिति । अत्र &amp;lsquo;यस्य पर्णमयी जुहूर्भवति&amp;rsquo; इति पर्णमय्यधिकरणोक्तन्यायेन उद्गीथादौ क्रियाङ्गे भजनं कर्माङ्गं भवेत् । पर्णमय्यधिकरणेऽप्यव्यभिचरितक्रतुसम्बन्धिजुह्वादिमुखेन पर्णतादिकं क्रत्वङ्गमित्येव हि निरणायि । तत्र यथा अपापश्लोकश्रवणादिकं फलं स्तुतिरेव, एवं &amp;lsquo;यदेव विद्यया करोति&amp;rsquo; इत्यारभ्य &amp;lsquo;तदेव वीर्यवत्तरम्&amp;rsquo; इति फलोक्तिरर्थवाद एव स्यात् । उभयत्रापि &amp;lsquo;यस्य पर्णमयी जुहूर्भवति&amp;rsquo; &amp;lsquo;यदेव विद्यया करोति&amp;rsquo; इति वर्तमाननिर्देशस्याविशिष्टत्वात् । तदिदमाह - उद्गीथादाविति । उक्तमिमं पूर्वपक्षं प्रतिक्षिपति - गोदोहनेति । ननु गोदोहनादौ प्रधानफलात् फलान्तरस्य पशोर्दर्शनादधिकृताधिकारत्वमङ्गीकृतम्, इदमेवाश्रित्यविधानमित्युच्यते इह तु कथमित्याशङ्क्यात्रापि फलान्तरदर्शनमस्तीति परिहार उच्यते - स्वर्गादीनामिति । अयमत्र शब्दान्वयः - क्रतुषु स्वर्गादीनामेव फलत्वम्, क्रत्वङ्गाश्रयोद्गीथाद्युपासनेष्वत्र वीर्यातिरेकः पूर्वोक्तफलादधिकमेव फलम् । तत्र वीर्यवत्तरत्वं नाम कर्मान्तरैरप्रतिबद्धफलकत्वम् । लोके हि कर्मफलं प्रबलकर्मान्तरफलैः प्रतिबध्यते । उद्गीथाद्युपासनं तु प्राचीनकर्मान्तरप्रतिबन्धवारणसामर्थ्यं करोतीत्युद्गीथाद्युपासनस्य वीर्यवत्तरत्वं फलमित्यर्थः । दृश्यते हि लोके स्वभावतः कारणं स्वकार्यकरणमातनुते, प्रतिबन्धकमागत्य तच्छक्तिं निरुन्धे, उत्तम्भकं पुनर्मणिमन्त्रादिकं तामेव करणशक्तिमुत्तम्भयति । तेनायमर्थः - उद्गीथाद्युपासनसहितं चेत् कर्म सहसैव स्वकार्यं कुर्यात्, नचेत् सहसैव न कुर्यादिति । तेनोद्गीथादिकं कर्माङ्गं प्रधानफलेनैव फलवत्त्वात् । उपासनं तु न कर्माङ्गम् ; प्रधानफलातिरिक्तवीर्यवत्तरत्वरूपफलान्तरवत्त्वात् । पर्णतादिकं तु पृथक्फलशून्यत्वात् अव्यभिचरितक्रतुसम्बन्धिजुह्वादिमुखेन क्रत्वङ्गमेव । ननु &amp;lsquo;यस्य पर्णमयी&amp;rsquo; &amp;lsquo;यदेव विद्यया&amp;rsquo; इति वाक्ययोस्तुल्यतया फलश्रवणे कथमिह वैषम्यमभिधीयते ?</description>
    </item>
    
    <item>
      <title>33 प्रदानाधिकरणम्</title>
      <link>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/33_pradAnAdhikaraNam/</link>
      <pubDate>Mon, 01 Jan 0001 00:00:00 +0000</pubDate>
      
      <guid>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/33_pradAnAdhikaraNam/</guid>
      <description>पूर्वाधिकरणं प्रसङ्गादायातम्, अधुना तत्पूर्वदहरविद्याविषयनिरूपणमत्र क्रियत इति सङ्गतिः । तदर्थविचारस्तु - &amp;lsquo;तद्य इहात्मानमनुविद्य व्रजन्त्येतांश्च सत्यान् कामान्&amp;rsquo; इति अपहतपाप्मत्वादीनामपि भेदेनोपासनं विहितम्, तत्र गुणचिन्तने गुणविशिष्टतया दहरस्यात्मनश्चिन्तनमावर्तनीयं नेति । तदर्थं विचार्यते - किं दहरमात्रचिन्तने गुणवद्दहरचिन्तनमपि कृतं नेति । अत्र कश्चिदाह - &amp;lsquo;य इहात्मानमनुविद्य व्रजन्त्येतांश्च सत्यान् कामान्&amp;rsquo; इति पृथगनुद्ध्यानवचनबलात् धर्म्युपासनात् विभक्ता धर्मोपास्तिः । तदर्थं गुणिपरिगणनं धर्मोपासनार्थं धर्म्युपादानं तन्त्रतोऽस्तु एकवारमेवास्तु । अयमर्थः - धर्म्युपासनार्थं धर्म्युपादाने कृते तदुपजीवनादेव धर्मोपासनार्थं पुनर्धर्म्युपादानं न कर्तव्यम्, पूर्वोपात्तधर्म्युपादानेनैवोत्तरोपासनेऽपि धर्मिसिद्धेरिति । तदेतत् सर्वमनुवदति - कामानिति । तदिदं निराकरोति - अयुक्तमिति । अयुक्तत्वमेवोपपादयति - तत्तदिति । अपहतपाप्मत्वादिगुणगणविशिष्टोपासने तत्तद्गुणवैशिष्ट्यभेदात् प्रतिविधि तत्तद्गुणविशिष्टब्रह्मोपासनविधाने सर्वत्रापि गुणिनो ब्रह्मणश्चिन्तनावृत्तिरर्थ्या अर्थादनपेता । तेन पूर्वं &amp;lsquo;अनुविद्य&amp;rsquo; इति विहितगुण्यनुसन्धाने एतांश्च सत्यान्कामाननुविद्य व्रजन्तीति तत्तद्गुणविशिष्टब्रह्मानुसन्धाने गुण्यनुसन्धानं प्रत्येकमेव कर्तव्यमित्यर्थः । अस्मिन्नर्थे पूर्वकाण्डोक्तन्यायं दृष्टान्ततया सूत्रकारोक्तं दर्शयति - राजत्वाद्यैरिति । अयमर्थः - &amp;lsquo;इन्द्राय राज्ञे पुरोडाशमेकादशकपालं निर्वपेत्&amp;rsquo; इत्यादौ तत्तद्विशेषणविशिष्टेन्द्रे प्रदानाख्यं कर्मावृत्तम् । एवमपहतपाप्मत्वादिनानाविशेषणविशिष्टे परस्मिन् ब्रह्मणि स्थिते तस्यैव परस्य ब्रह्मणः पौनः पुन्येनावृत्तिरर्थवतीति ॥50.</description>
    </item>
    
    <item>
      <title>34 लिङ्गभूयस्त्वाधिकरणम्</title>
      <link>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/34_lingabhUyastvAdhikaraNam/</link>
      <pubDate>Mon, 01 Jan 0001 00:00:00 +0000</pubDate>
      
      <guid>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/34_lingabhUyastvAdhikaraNam/</guid>
      <description>अत्र भाष्ये सङ्गतिरुक्ता &amp;lsquo;किं पूर्वप्रकृतविद्यया एकविद्यात्वेन तदुपास्यविशेषनिर्धारणमनेन क्रियते&amp;rsquo; इति पूर्वपक्षोत्थानक्रमाभिधानात् । तदर्थविचारस्तु - किं सर्वासु परविद्यासु नारायण एवोपास्यः, उत दहरविद्यायामेव नारायण उपास्य इति । तदर्थं विचार्यते - किं नारायणानुवाके सर्वविद्योपास्यविशेषनिर्धारणं क्रियते, उत दहरविद्योपास्यविशेषनिर्धारणमिति । किमत्र &amp;lsquo;पद्मकोशप्रतीकाशँ हृदयञ्चाप्यधोमुखम्&amp;rsquo; इत्यादिना प्रतीयमानदहरविद्योपास्यदहरोद्देशेन नारायणत्वं विधीयते, उत सर्वविद्यासु अक्षरशिवशम्भुपरब्रह्मपरज्योतिःपरतत्त्वपरमात्मादिशब्दनिर्दिष्टमुपास्यं वस्त्विह तैरेव शब्दैरनूद्य नारायणत्वं विधीयत इति । किं &amp;lsquo;पद्मकोशप्रतीकाशम्&amp;rsquo; इत्यादिहृदयायतनत्वश्रवणानुरोधेन दहरोद्देेशेन विधानं न्याय्यम्, उत विधेयनारायणत्वानुरोधेन लिङ्गभूयस्त्वेन सर्वोपास्योद्देशेन नारायणत्वविधानं न्याय्यमिति । अत्र सङ्गतिगर्भं पूर्वपक्षोपन्यासमाह - प्रक्रान्तेति । &amp;lsquo;अणोरणीयान्&amp;rsquo; इत्यस्मिन्ननुवाके दह्रविद्या प्रक्रान्ता । &amp;lsquo;सहस्रशीर्षम्&amp;rsquo; इत्यनुवाके &amp;lsquo;पद्मकोशप्रतीकाशम्&amp;rsquo; इत्यादिना तैत्तरीयकवाक्ये सैव विद्या प्रत्यभिज्ञायते । तेन &amp;lsquo;सहस्रशीर्षम्&amp;rsquo; इत्यनुवाकः पूर्वप्रकृतदहरविद्यावेद्यनिर्धारणार्थ इति पूर्वपक्षोत्थानम् । तद्दूषयति - मैवमिति । पूर्वपक्षप्रतिक्षेपप्रकारं प्रकटयति - तत्तदिति । श्रुतिलिङ्गवाक्यादिषु प्रमाणेषु उत्तरोत्तरदौर्बल्यस्य न्यायसिद्धत्वात् प्रकरणाद्वाक्यं बलीयः । &amp;lsquo;नारायणपरं ब्रह्म&amp;rsquo; इति पदान्तरसमभिव्याहारो वाक्यम् । तच्च वाक्यं &amp;lsquo;तत्त्वं नारायणः परः&amp;rsquo;, नारायणपरो ज्योतिः&amp;rsquo; इत्यादिरूपं सर्वविद्यावेद्योपस्थापनं करोति । भवता पुनः प्रकरणादेव दहरविद्यामात्रशेषत्वमभिधीयते । तेन दुर्बलप्रमाणसिद्धं दहरविद्यामात्रशेषत्वं परित्यज्य प्रबलप्रमाणसिद्धं सर्वविद्याशेषत्मेव संग्राह्यमिति । तदिदमाह - अधिकबलं प्रक्रियातो हि वाक्यमिति ॥53.</description>
    </item>
    
    <item>
      <title>35 पूर्वविकल्पाधिकरणम्</title>
      <link>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/35_pUrvavikalpAdhikaraNam/</link>
      <pubDate>Mon, 01 Jan 0001 00:00:00 +0000</pubDate>
      
      <guid>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/35_pUrvavikalpAdhikaraNam/</guid>
      <description>प्रकरणाद्बलीयसा वाक्येन नारायणानुवाकस्य सर्वविद्यासाधारण्यमुक्तम् । इह तु प्रकरणस्य बाधकाभावात् मनश्चिदादयः क्रियामयक्रत्वनुप्रवेशिन इति शङ्कया सङ्गतिः । तदर्थविचारस्तु - वाजसनेयके &amp;lsquo;मनश्चितो वाक्चितः प्राणचितश्चक्षुश्चितश्श्रोत्रचितः कर्मचितोऽग्निचितः&amp;rsquo; इति मनश्चिदादयोऽग्नय आम्नायन्ते, ते किं क्रियामयक्रत्वन्वयेन क्रियारूपाः, उत विद्यामयक्रत्वन्वयेन विद्यारूपा इति । तदर्थं विचार्यते - किमिष्टकचिताग्निसन्निधानात् तद्द्वारा सन्निहिते क्रतौ क्रियामये विनियोगोऽस्ति तेषामुत नेति । किं &amp;lsquo;विद्यया हैवैत एवंविदश्चिता भवन्ति&amp;rsquo; तान्हैतानेवंविदे सर्वदा सर्वाणि भूतानि विचिन्वन्ति इति श्रुतिलिङ्गवाक्यैर्विद्यारूपक्रतौ विनियोगोऽवगम्यते नेति । किं &amp;lsquo;मनसैषु ग्रहा अगृह्यन्त मनसास्तुवन्त मनसाशंसन्&amp;rsquo; इति स्तोत्रशस्त्राद्यनुबन्धान्वयात् &amp;lsquo;तेषामेकैक एव तावान्यावानसौ पूर्वः&amp;rsquo; इत्यतिदेशात् फलसम्बन्धसम्भवात् विद्याविधिः कल्प्यः, उत विधिप्रत्ययाश्रवणात् वेदनाश्रवणाच्च न कल्प्य इति । अस्मिन्नधिकरणे सूत्रकारोक्तस्यार्थजातस्य भाष्यकारैरेव सुव्यक्तं विवृतत्वात् पूर्वपक्षसिद्धान्तस्वरूपोपपादनमात्रेण स्वयमपि किञ्चिदाचष्टे । तेन भाष्य एवान्तेवासिभिरापादचू़डमत्यन्तादरेणाधिकरणार्थश्चिन्तनीयः । अत्र हि मनश्चिदाद्यग्नयः पूर्वमिष्टकचिताग्न्यन्वयेन पूर्वप्रसक्तक्रियामयक्रत्वनुप्रवेशेन क्रियारूपाः, किं वा परिकल्पितविद्यामयक्रत्वनुप्रवेशेन विद्यारूपा इति चिन्ता । अत्र पूर्वपक्षाभिप्रायमनुवदति - अङ्गमिति । पूर्वप्रसक्तेष्टकचितसमुपस्थापितस्य क्रतोरेव मनश्चिदादिरप्यङ्गं स्यात् । अयमर्थः - पूर्वमपि क्रियामयक्रतुर्न श्रुतः अथाप्यव्यभिचरितक्रतुसम्बन्धीष्टकचिताग्निश्रवणबलात् परिकल्प्यत एव । तस्यैवात्र प्रकरणात् सन्निहितस्यैव क्रतोर्मनश्चिदादिरपि विकल्पादङ्गमस्तु । तदिदमाह - बुद्वीति । मनश्चित्प्रभृतिः स्वयं बुद्ध्यात्मापि अङ्गिसाकाङ्क्षत्वात् पूर्वप्रसक्तस्य प्रकरणोपस्थापितस्य क्रियामयक्रतोरेवाङ्गं स्यादित्यर्थः । ननु स्वयं ज्ञानात्मकं क्रियामयक्रतोः कथमङ्गं स्यादित्याशङ्क्य तत्र दृष्टान्तमाह - यथेति । यथा द्वादशाहे मानसग्रहस्य क्रियामयक्रत्वङ्गत्वं तथात्रापि स्वरूपतो विद्यारूपाणामपि मनश्चिदादीनां क्रियामयक्रत्वङ्गत्वं स्यादित्यर्थः । तत्र हेत्वन्तरमप्यस्तीत्याह - तद्वीर्यस्येति । इष्टकचितादीनां वीर्यं मनश्चिदादिष्वतिश्यते । तेनेष्टकचितादीनां यथा क्रियामयक्रतूपकारसामर्थ्यम्, एवं मनश्चिदादीनामपि तत्सामर्थ्यान्वयस्य विद्यमानत्वात् क्रियामयक्रत्वनुप्रवेशेन इत्यर्थः । तदिदं निराकरोति - न सदिति । तदेतदुपपादयति - उदित इति । अयमर्थः - स्ववाक्ये विद्यामयक्रत्वभावे हि पूर्ववाक्यपरिकल्पितक्रियामयक्रत्वनुप्रवेशे मनश्चिदादीनां सापेक्षत्वं स्यात् । स्ववाक्य एव श्रूयमाणानुबन्धादिपरिकल्पितो विद्यामयक्रतुरस्ति । तेन स्ववाक्यस्थं विद्यामयक्रतुं हित्वा पूर्ववाक्यपरिकल्पितेन क्रियामयक्रतुना मनश्चिदादयस्सम्बध्यन्त इति न कल्पनीयमिति । श्रुत्याद्यैरिति - स्ववाक्ये विद्यामयक्रतुरस्तीति श्रुतिरेवोपपादयतीत्यर्थः । तर्हि क्रियामयक्रत्वनुप्रविष्टानामिष्टकचितानां सामर्थ्यातिदेशादत्रापि मनश्चिदादीनां क्रियामयक्रत्वनुप्रवेशो ह्यवश्यमङ्गीकर्तव्य इति मयैवोक्तं तत्र किमुत्तरं दत्तमित्याशङ्क्याह - उपकृतीति । अयमर्थः - अतिदेशो हि साम्याद्भवति, तेनेष्टकचितादीनां स्वाङ्गिभूतक्रियामयक्रत्वनुप्रवेशेन यत्सामर्थ्यमस्ति, तत्सामर्थ्यं मनश्चिदादीनां स्वाङ्गिभूतविद्यामयक्रत्वनुप्रवेशेनैवास्तीति नातिदेशविरोधः ॥56.</description>
    </item>
    
    <item>
      <title>36 शरीरे भावाधिकरणम्</title>
      <link>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/36_sharIre_bhAvAdhikaraNam/</link>
      <pubDate>Mon, 01 Jan 0001 00:00:00 +0000</pubDate>
      
      <guid>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/36_sharIre_bhAvAdhikaraNam/</guid>
      <description>अत्र पूर्वाधिकरणं प्रसङ्गादायातम्, तत्पूर्वाधिकरणेन सङ्गतिर्भाष्यकारैरेवोक्ता &amp;lsquo;&amp;lsquo;सर्वासु परविद्यासूपास्योपासनस्वरूपवदुपासकस्वरूपस्यापि ज्ञातव्यत्वमुक्तम्, &amp;lsquo;त्रयाणामेव चैवमुपन्यासः प्रश्नश्च&amp;rsquo; इति । वक्ष्यति चास्य प्रत्यगात्मनः परमात्मात्मकत्वेनानुसन्धानं &amp;lsquo;आत्मेति तूपगच्छन्ति ग्राहयन्ति च&amp;rsquo; इति । किमयं प्रत्यगात्मा ज्ञाता कर्ता भोक्तेहामुत्र सञ्चारक्षमोऽनुसन्धेयः, उत प्रजापतिवाक्योदितापहतपाप्मत्वादिस्वरूपः&amp;quot; इति । अयमत्र भावः - लिङ्गभूयस्त्वाधिकरणे सर्वविद्योपास्यस्य नारायणस्य निरूपणं कृतम्, अधुना सर्वास्वपि विद्यासूपासकस्य च उपास्यविशेषणभूततया स्वयमप्यनुसन्धेयस्य जीवस्य स्वरूपं निरूप्यत इति । तदर्थविचारस्तु - &amp;lsquo;अहं ब्रह्मास्मि&amp;rsquo; इति परमात्मशरीरतया प्रत्यगात्मानुसन्धेयः, स किं ज्ञातृत्वकर्तृत्वभोक्तृत्वाद्याकारोऽनुसन्धेयः, उत प्रजापतिवाक्योक्तापहतपाप्मत्वाद्याकारेणानुसन्धेय इति । तदर्थं विचार्यते - किं &amp;lsquo;यथाक्रतुरस्मिंल्लोके&amp;rsquo; इति यथोपासनं प्राप्तिरिति वचनं परमात्ममात्रविषयम्, उत प्रत्यगात्मविषयमपीति । किं &amp;lsquo;तं यथायथोपासते तथैव भवति&amp;rsquo; इति तच्छब्दनिर्देशो यथोपासनं प्राप्तिरिति वचनस्य परमात्मपरतामवगमयति नेति । किमत्र तच्छब्दो जीवशरीरपरमात्मपरः, उत परमात्ममात्रपर इति । अत्र पूर्वपक्षमारचयति - तत्कालाकारिण इति । &amp;lsquo;त्वं वा अहमस्मि भगवो देवते&amp;rsquo; इत्यादिभिरहंग्रहेण भगवदुपासनमुक्तम्, अहमिति बुद्धिस्तु तत्कालाकारयुक्त एवात्मनि वर्तते । तेनाहमिति परमात्मभजने कञ्चुकभूतस्य जीवस्य धीस्तत्कालाकारेण युक्तस्य जीवस्य स्यात् । तेन कर्तृत्वभोक्तृत्वादियुक्तजीवात्मस्वरूपमेवोपासनदशायामनुसन्धेयमिति । तदिदमाह - आसत्तेरिति । सन्निहितत्वादुपासनदशायामित्यर्थः । तत्र दृष्टान्तमाह - मामुपास्स्वेत्युदितवदिति । यथा प्रतर्दनविद्यायामिन्द्रेण मामुपास्वेत्युक्ते तादात्विकसहस्राक्षत्वादियुक्त एवोपास्यः, न पुनरागामिमुक्ताकारयुक्तः, तद्वदत्रापीति । तदिदं निराकरोति - नेति । तत्र हेतुमाह - अन्यथेति । प्रकारान्तरेण सन्निकर्षस्य विद्यमानत्वादित्यर्थः । तदेव प्रकारान्तरमुपपादयति - शुद्ध इति । द्वे हि रूपे जीवस्य शुद्धमशुद्धञ्च । यत् शुद्धं तदेवोपादेयम् । यदेवोपादेयं तदेवोपासनदशायामनुसन्धेयम्; यथोपासनं फलस्यैव श्रुतिभिराम्नातत्वात् । तेन शुद्धमेव रूपं बुद्धिसन्निहितमित्युपपादयितुं शुद्धस्यैव रूपस्य फलत्वं तावदाह - शुद्धो ह्यात्मात्र साध्य इति । अस्तु शुद्धस्य फलत्वम्, अथापि कथं तस्य बुद्धिसन्निहितत्वमित्यत्राह - फलमितिरिति । &amp;lsquo;ज्योतिष्टोमेन स्वर्गकामो यजेत&amp;rsquo; इत्यादौ स्वर्गफलानुसन्धानेन हि स्वर्गार्थप्रवृत्तिः, एवमत्रापि फलभूतशुद्धस्वरूपानुसन्धानसाहित्येनैवोपासनप्रवृत्तिरिति बुद्धिसन्निहितत्वसिद्धिश्शुद्धस्यैव रूपस्य । अत्र तत्क्रतुन्यायोऽप्यमुमेवार्थं विशदमुपपादयतीत्याह - बुद्ध्यासन्न इति । बुद्ध्यासन्नेऽन्तरङ्गे सति शुद्धस्वरूपे तत्क्रतुन्यायसिद्धिः प्रमाणेन नियमिता भवति । अतश्शुद्धमेव स्वरूपमनुसन्धेयमित्यर्थः ॥58.</description>
    </item>
    
    <item>
      <title>37 अङ्गावबद्धाधिकरणम्</title>
      <link>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/37_angAvabaddhAdhikaraNam/</link>
      <pubDate>Mon, 01 Jan 0001 00:00:00 +0000</pubDate>
      
      <guid>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/37_angAvabaddhAdhikaraNam/</guid>
      <description>पूर्वस्मिन्नधिकरणे यत्र यत्र ब्रह्मण उपास्यत्वं तत्रतत्र सर्वत्रापि शुद्धस्य जीवस्योपात्यत्वमुक्तम्, अधुना पुनर्यत्रयत्र शाखासूद्गीथानुप्रवेशस्तत्रतत्र सर्वत्राप्युद्गीथाद्युपासनानुप्रवेशोऽस्ति नेति शङ्कया सङ्गतिः । तदर्थविचारस्तु - &amp;lsquo;ओमित्येतदक्षरमुद्गीथमुपासीत&amp;rsquo; इति क्रत्वङ्गाश्रयोद्गीथाद्युपासनानि प्रतिशाखं व्यवतिष्ठेरन्निति । तदर्थं विचार्यते - किं &amp;lsquo;उद्गीथमुपासीत&amp;rsquo; इत्युद्गीथशब्द उद्गीथमात्रे वर्तते, उत स्वरभेदभिन्नोद्गीथे इति । किं शाखाविशेषस्य स्वरभेदयोगात् स्वरभेदभिन्नोद्गीथव्यक्तेरेव सन्निधिः, उत शेषिभूतक्रतोस्सर्वशाखास्वेकत्वमुखेन सर्वोद्गीथव्यक्तीनां सन्निधिरिति । पूर्वमुद्गीथोपासनयोर्भेदाभेदचिन्ता कृता, समनन्तरं तस्यैवोद्गीथोपासनस्याश्रयिकर्मत्वेन कर्मफलात् पृथक्फलत्वेन पूरुषार्थत्वं प्रसङ्गाच्चिन्तितम्, अधुना पुनरेकत्राम्नातस्योद्गीथोपासनस्य सर्वत्राम्नातोद्गीथमात्रशेषत्वं प्रतिपाद्यत इत्यर्थविभागात् न पौनरुक्त्यम् । अत्र पूर्वपक्षमाह - उद्गीथादेरिति । असौ भजनविधिस्स्वसान्निध्यगीते उद्गीथविशेष एव स्यादिति । तमिमं पूर्वपक्षं प्रतिक्षिपति - मैवमिति । प्रतिक्षेपप्रकारं दर्शयति - सर्वाङ्गीति । सन्निधिवशादेव हि तत्रैवोपासनस्यान्वय इति भवतोच्यते सन्निधिस्सर्वेषामप्युद्गीथानां समान एव सर्वशाखाप्रत्ययन्यायेन सर्वाङ्गिभूतक्रतोस्सन्निधाने सिद्धे सर्वेषामप्युद्गीथानामत्रैव सान्निध्यसिद्धेरिति । ननु सामान्यं व्यक्तिविशेषमन्तरेणानुष्ठानयोग्यं न भवति । तेनोद्गीथमिति सामान्येनोक्तं तत्रत्योद्गीथविशेषरूपव्यक्तिमपेक्षते, ततश्च तस्मिन्नेवोद्गीथविशेषे उपासनान्वयः स्यात्; न स्यात्, यथा &amp;lsquo;व्रीहिभिर्यजेत&amp;rsquo; इत्युक्ते व्रीहिमात्रेण यागोऽनुष्ठीयते, एवमत्राप्युद्गीथमात्रान्वयेनोपासनमनुष्ठीयतां नाम । शब्दार्थस्तु - सामान्यं व्यक्त्यपेक्षानुष्ठानमपि नियामकप्रमाणाभावे &amp;lsquo;व्रीहिभिर्यजेत&amp;rsquo; इत्यत्र व्रीहितावत् यं कञ्चन व्यक्तिविशेषमुपादायावतिष्ठते । तर्हि &amp;lsquo;पशुना यजेत&amp;rsquo; इत्यत्रच्छाग एव पर्यवसानं कथं स्यात् ?</description>
    </item>
    
    <item>
      <title>38 भूमज्यायस्त्वाधिकरणम्</title>
      <link>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/38_bhUmajyAyastvAdhikaraNam/</link>
      <pubDate>Mon, 01 Jan 0001 00:00:00 +0000</pubDate>
      
      <guid>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/38_bhUmajyAyastvAdhikaraNam/</guid>
      <description>पूर्वाधिकरणे उद्गीथादिकं प्रस्तुतम्, तत्र सामावयवोद्गीथादेस्समस्तस्य व्यस्तस्य चोपासनं श्रुतिसिद्धमिति पूर्वमेवोक्तम्, एवं वैश्वानरविद्यायां किं समस्तस्योपासनं कार्यम् उत व्यस्तस्य उतोभयस्येति शङ्कया सङ्गतिः । तदर्थविचारस्तु - किं वैश्वानरविद्यायां पृथिव्याद्यवयवस्य वैश्वानरस्य व्यस्तस्यैवोपास्यत्वम्, उत व्यस्तस्य समस्तस्य च, अथवा समस्तस्यैवेति । किं &amp;lsquo;उद्दालको हवै भगवन्तः&amp;rsquo; इत्यादिवाक्ये उपासनविधिर्व्यस्तस्यैव उत व्यस्तस्य समस्तस्य च, अथवा समस्तस्यैवेति । किं प्रत्यवयवं वैश्वानरव्यपदेशात् फलसम्बन्धश्रवणाच्चावयवेषूपासनविधिनानात्वे &amp;lsquo;यस्त्वेतमेवं प्रादेशमात्रमभिविमानम्&amp;rsquo; इति समुदायानुवादः, उत &amp;lsquo;अत्त्यन्नं पश्यति प्रियं भवति&amp;rsquo; इति व्यस्तोपासने फलश्रवणात् &amp;lsquo;यस्त्वेतमेवं प्रादेशमात्रमभिविमानमात्मानं वैश्वानरमुपास्ते स सर्वेषु लोकेषु सर्वेषु भूतेषु सर्वेष्वात्मस्वन्नमत्ति&amp;rsquo; इति समस्ते फलश्रवणाच्च उभयत्र विधिर्न्याय्यः, उत एकवाक्यतानुरोधेन &amp;lsquo;यस्त्वेतम्&amp;rsquo; इत्यत्र समस्तस्यैवोपासनविधिः, अवयवोपासनं तु अवयुत्यानुवाद इति । अत्र कश्चिदाह - वैश्वानरविद्यायां व्यस्तोपासने फलनिर्देशात् व्यस्त एव चिन्तनीयः । समस्तोपासने फलनिर्देशस्तु अर्थवाद एव । अथवा व्यस्तोपासनवत् समस्तोपासनेऽपि फलनिर्देशात् व्यस्तश्चिन्तनीयः, समस्तश्चापि तथा चिन्तनीय एवेति । तमिमं पक्षमनुवदति - व्यस्त इति । तदेतत् प्रतिक्षिपति - मैवमिति । तत्रोपपत्तिमाह - व्यस्तेष्विति । अत्र हि व्यस्तोपासनेषु दोषोऽभिधीयते, तेन व्यस्तोपासनेषु फलवचनमर्थवादमात्रमिति कल्पनीयम् । उक्तमेवार्थं वैश्वानरेष्टिवाक्यदृष्टान्तेन द्रढयति - दृष्टमिति । यथा &amp;lsquo;वैश्वानरं द्वादशकपालं निर्वापेत्&amp;rsquo; इत्यस्मिन् वाक्ये द्वादशकपालनिर्वापस्यैव विधेयत्वम्, &amp;lsquo;पूत एव&amp;rsquo; इत्यादिना तस्यैव फलनिर्देश उच्यते । अष्टाकपालादीनां न विधिः तत्र फलनिर्देशश्चावयुत्यानुवादमात्रमिति तान्त्रिकगोष्ठीनिष्ठानां निर्णयः । तद्वदत्रापि समस्तस्यैवोपासनं विधीयते न पुनर्व्यस्तस्य । तत्र फलनिर्देशोऽप्यवयुत्यानुवादेन स्तुतिमात्रमेवेति ॥62.</description>
    </item>
    
    <item>
      <title>39 शब्दादिभेदाधिकरणम्</title>
      <link>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/39_shabdAdibhedAdhikaraNam/</link>
      <pubDate>Mon, 01 Jan 0001 00:00:00 +0000</pubDate>
      
      <guid>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/39_shabdAdibhedAdhikaraNam/</guid>
      <description>पूर्वस्मिन्नधिकरणे विद्याविशेषविषयचिन्ता कृता, इदानीं सर्वविद्याविषयचिन्ता क्रियत इति सङ्गतिः । अथवा वैश्वानरविद्यायां समस्तोपासनस्यैवोपपन्नत्वेन व्यस्तोपासनानामभावात् विद्यानानात्वं निराकृतम्, अधुना सद्विद्यादहरविद्योपकोसलनिद्यादिषु नानात्वं भेदकप्रमाणानुरोधादुपपाद्यत इति सङ्गतिः । तदर्थविचारस्तु - वेदान्तविधेयानां सर्वासां विद्यानां किमैक्यमेव उत भेद इति । तदर्थं विचार्यते - किं प्रत्ययावृत्तिरूपविदिधात्वर्थोपासनस्य सर्वत्र ब्रह्मकर्मतया रूपाभेदात्, अपुनरावृत्तिरूपफलाभेदाच्चैक्यसमाश्रयणं न्याय्यम्, उतोपास्यब्रह्मण एकत्वेऽपि अपहतपाप्मत्वादिगुणविशिष्टस्योपास्यतयोपासनस्यापि भेदसम्भवात् तादृशोपासनप्रतिपादने निरपेक्षत्वात् वाक्यानां भेदसमाश्रयणं न्याय्यमिति । अत्र पूर्वपक्षी विद्यैक्यं सयुक्तिकमुपपादयति - सर्वास्विति । अत्र प्रथमाधिकरणे संयोगरूपचोदनाख्याविशेषात् विद्यैक्यमुक्तम्, तदत्रापि समानम् । सर्वास्वपि विद्यासु ब्रह्मैव वेद्यमिति रूपमविशिष्टम् । संयोगोऽप्यविशिष्ट इत्याह - फलमपीति । तथा आख्याप्यविशिष्टा ब्रह्मविद्येति । अस्तु त्रितयमिदमविशिष्टम् तथापि चोदना भिद्यते क्वचित् &amp;lsquo;विद्यात्&amp;rsquo; इति, क्वचिच्च &amp;lsquo;उपासीत&amp;rsquo; इति, क्वचिच्च &amp;lsquo;निदिध्यासितव्यः&amp;rsquo; इति, क्वचिच्च &amp;lsquo;निचाय्य तं मृत्युमुखात्प्रमुच्यते&amp;rsquo; इति दर्शनपर्यायेण धातुना मृत्युतरणोपाय उच्यते । भगवद्गीतादिषु भक्तिशब्देनैव क्रियासमभिहारेणापवर्गसाधनं विधीयते । अतः कथं चोदनाभेदे सति विद्यैक्यशङ्का?</description>
    </item>
    
    <item>
      <title>40 विकल्पाधिकरणम्</title>
      <link>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/40_vikalpAdhikaraNam/</link>
      <pubDate>Mon, 01 Jan 0001 00:00:00 +0000</pubDate>
      
      <guid>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/40_vikalpAdhikaraNam/</guid>
      <description>अत्र भाष्य एव सङ्गतिर्व्यक्तमुच्यते &amp;lsquo;ब्रह्मप्राप्तिफलानां सद्विद्यादहरविद्यादीनां नानात्वमुक्तम् । इदानीमासां विद्यानामेकस्मिन् पुरुषे प्रयोजनवत्त्वेन समुच्चयोऽपि सम्भवति उत प्रयोजनाभावात् विकल्प एवेति विशये&amp;rsquo; इति । तदर्थविचारस्तु - किमेकस्मिन् पुरुषे प्रयोजनसम्भवात् सर्वासां समुच्चयः उत विकल्पः । तदर्थं विचार्यते - किं सर्वासु विद्यासु फलरूपा ब्रह्मप्राप्तिरेकरूपा उत स्वर्गादिप्राप्तिवत् विलक्षणेति । अत्र पूर्वपक्षी मन्यते - लोके हि ज्योतिष्टोमाग्निहोत्रप्रभृतयस्स्वर्गाद्यर्थं विहिता एकेनैवाधिकारिणा फलाधिक्यार्थं समुच्चयेनैवानुष्ठीयन्ते, तत्तदनुष्ठानाधिक्येन फलञ्चाधिकमुपलभ्यते, एवमत्रापि ब्रह्मविद्याः परब्रह्मप्राप्त्यर्थं समुच्चयेनानुष्ठीयन्ताम्, फलमपि देशकालाधिक्येन तारतम्येन लभ्यतामिति । तदिदमाह - ज्योतिष्टोमेति । नचैकस्यैवाधिकारिण एकमुपासनमिति नियमोऽस्तीत्याह - न चेति । &amp;lsquo;न चैकं प्रति शिष्यते&amp;rsquo; इति न्यायेन सर्वो़ऽपि भजनविधिस्सर्वान्प्रत्येव विधीयते । तेन समुच्चयस्सम्भवत्येवेति । नन्वेकस्योपासनस्य चिरकालानुष्ठेयत्वात् उपासनान्तरस्य कालो नास्तीत्याशङ्क्य परिहरति - कर्तुमिति । ज्योतिष्टोमाग्निहोत्रादिवत् अत्राप्यनुक्रमेणानुष्ठातुं शक्यत इत्यनुष्ठानकालाभावात् न समुच्चय इति न भ्रमितव्यमित्यर्थः । तमिमं पक्षं प्रतिक्षिपति - नेति । तत्र हेतुमाह - मिथ इति । अयमर्थः - &amp;lsquo;स खल्वेवं वर्तयन् यावदायुषम्&amp;rsquo; इति ब्रह्मविद्याया आशरीरपातमनुष्ठेयत्वं श्रूयते । तच्च सर्वासामपि ब्रह्मविद्यानां समानमेव । तेनैकयैव ब्रह्मविद्यया कृत्स्नस्यापि कालस्यावरुद्धत्वात् ब्रह्मविद्यान्तरानुष्ठानकालाभावात् समुच्चयो न भवत्येव । इत्थमुपपादितमर्थं निगमयति - सम्पूर्णेति । अत्रैकमेव फलं दृश्यते या सम्पूर्णब्रह्मलब्धिः, तत्सिद्ध्यै पृथगेवानुष्ठेयान्युपासनानि, तानि च पृथगेव विधीयन्ते । तत्र हेतुमाह - प्रायणान्ते समाधाविति । अयमर्थः - एकैकस्सद्विद्यादहरविद्यादिस्समाधिः प्रायणान्तो विधीयते । तेन विधेयानां सामस्त्येनानुष्ठानविरोधात् प्रत्येकानुष्ठानलाभाय पृथगेव साधनत्वमिति विकल्प एव स्वीकार्यः ॥67.</description>
    </item>
    
    <item>
      <title>41 यथाश्रयभावाधिकरणम्</title>
      <link>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/41_yathAshrayabhAvAdhikaraNam/</link>
      <pubDate>Mon, 01 Jan 0001 00:00:00 +0000</pubDate>
      
      <guid>https://vishvAsa.github.io/AgamaH_vaiShNavaH/rAmAnuja-sampradAyaH/tattvam/rAmAnujaH/shrI-bhAShyam/venkaTanAthaH_adhikaraNasArAvalI/kumAra-varadaH_chintAmaNiH/3/3/41_yathAshrayabhAvAdhikaraNam/</guid>
      <description>पूर्वाधिकरणे तासुतासु ब्रह्मविद्यासु फलतारतम्यमाशङ्क्य तन्निवार्य फलप्रसङ्गात् पूर्वाक्तोद्गीथविद्याया एव फलमत्र बहुभिर्हेतुभिराक्षिप्य समाधीयत इति सङ्गतिः । अथवा भाष्य एव &amp;lsquo;यथाकामम्&amp;rsquo; इति पदेन सङ्गतिरुक्ता । यथाकामं विकल्पः समुच्चयो वेति हि पूर्वत्रोक्तम् । तथोद्गीथादिविद्या यथाकाममुपादेया नवेति शङ्कया सङ्गतिः । तदर्थविचारस्तु - क्रत्वङ्गाश्रयाण्युद्गीथाद्युपासनानि क्रतुषु नियमेनोपादेयानि उत गोदोहनादिवदनियमेनेति । किं क्रत्वङ्गोद्गीथादिमुखेन पर्णतादिवत् क्रत्वर्थानि उत गोदोहनादिवत् क्रत्वङ्गाश्रिततया &amp;lsquo;यदेव विद्यया करोति&amp;rsquo; इति फलश्रवणात् पुरुषार्थभूतानि । तदर्थं विचार्यते - किं गोदोहनादीनां पुरुषार्थत्वं स्ववाक्ये फलसम्बन्धश्रवणात् उत क्रतुफलात् पृथक्फलसंबन्धश्रवणादिति । अत्र सङ्गत्यभिधानपूर्वकं पूर्वपक्षमुक्त्वा पूर्वपक्ष्यभिप्रायस्थान् हेतूननुक्रमेण समाधातुमुपक्रमते - तत्तदिति । पूर्वाधिकरणे तासुतासु ब्रह्मविद्यासु फलतारतम्यं वारयित्वा समानफलसाधनत्वमुक्तम् । फलसाधनप्रसङ्गादनेनाधिकरणेन &amp;lsquo;तन्निर्धारणानियमः&amp;rsquo; इत्यत्र प्रागेवोक्तमुद्गीथविद्याफलं बहुभिर्हेतुभिः पुनराक्षिप्य तत्तद्धेतुनिरासेन दृढीकरोति । अनेनोद्गीथविषययोरनयोः पौनरुक्त्यं परिहृतम्; पूर्वोक्ताक्षेपसमाधानतया एतस्याधिकरणस्याधिकप्रयोजनलाभादिति । एवं किल पूर्वपक्षी मन्यते - पूर्वं हि गोदोहनन्यायेनोद्गीथविद्यायाः पुरुषार्थत्वमुक्तम्, तन्नोपपद्यते, गोदोहनवाक्ये स्ववाक्य एव फलनिर्देशो दृश्यते &amp;lsquo;गोदोहनेन पशुकामस्य प्रणयेत्&amp;rsquo; इति । उद्गीथविद्यावाक्ये तु न फलनिर्देशः, केवलं &amp;lsquo;उद्गीथमुपासीत&amp;rsquo; इत्युपासनस्योद्गीथविषयत्वमेव प्रतीयते । &amp;lsquo;यदेव विद्यया करोति&amp;rsquo; इति वाक्यान्तर एव फलनिर्देशो दृश्यते । इदं तावदेकं वैषम्यम् । वैषम्यान्तरमपि - गोदोहनवाक्य एव &amp;lsquo;पशुकामस्य प्रणयेत्&amp;rsquo; इति विधिश्रुतिरस्ति, &amp;lsquo;यदेव विद्यया करोति&amp;rsquo; इति वाक्ये करोतीति वर्तमाननिर्देश एव, नतु विधिश्रुतिः । तेन &amp;lsquo;यस्य पर्णमयी जुहूर्भवति न स पापं श्लोकं शृणोति&amp;rsquo; इति वर्तमाननिर्देशोपेतपर्णमयत्ववाक्यवत् न पुरुषार्थसाधकत्वसिद्धिः । वीर्यवत्तरत्वरूपफलनिर्देशोऽप्यपापश्लोकश्रवणरूपफलनिर्देशवदर्थवाद एव । तेनाव्यभिचरितक्रतुसम्बन्धिजुहूमुखेन पर्णमयत्वं यथा क्रत्वङ्गम्, एवमुद्गीथोपासनमप्यव्यभिचरितक्रतुसम्बन्ध्युद्गीथमुखेन क्रत्वङ्गमिति । इदमपि वैषम्यं गोदोहनवाक्यादस्य वाक्यस्य । तृतीयमपि वैषम्यं सौत्रमेव दृश्यते । &amp;lsquo;उद्गीथमुपासीत&amp;rsquo; इति द्वितीयाश्रुत्या साक्षादेवोद्गीथाङ्गभूतमुपासनं विधीयते । उद्गीथश्च कर्माङ्गम् । तेन तद्द्वारेणोपासनमपि कर्माङ्गम्; &amp;lsquo;गोदोहनेन पशुकामस्य प्रणयेत्&amp;rsquo; इतिवत् विधिवाक्येऽधिकारान्तरश्रवणात् उद्गीथाङ्गभाव एव हि विधेय इति गम्यत इति । समाहारादिति हेत्वन्तरमपि दृश्यते &amp;lsquo;होतृषदनाद्धैवापि दुरुद्गीथमनुसमाहरति&amp;rsquo; इत्युपासनस्य नियमेन समाहारोऽभिधीयते । तथा हि - वेदनहीनमुद्गीथं दुरुद्गीथम् । तस्य होतृषदनादनुसमाहाराभिधाने सति उद्गीथोपासनस्य नियमेन कर्तव्यत्वमुक्तं भवति । अवश्यकर्तव्यस्य ह्यपचारे समाधानं वक्तव्यम् । तेनोपासनस्यावश्यकर्तव्यत्वात् कर्माङ्गत्वमेव । अत्र गुणसाधारण्यश्रुतिरपि कर्माङ्गत्वे हेतुरस्ति । तदप्युक्तं भाष्य एव &amp;lsquo;उपासनगुणस्य उपासनाश्रयस्य प्रणवस्य सोपासनस्य &amp;lsquo;तेनेयं त्रयी विद्या वर्तते ओमित्याश्रावयत्योमिति शंसत्योमित्युद्गायति&amp;rsquo; इति साधारण्यश्रुतेश्चोपासनसमाहारो गम्यते इति । एवमाक्षेपहेतूननुक्रमात् निराकरोति - मा भूदिति । स्ववाक्ये फलमुक्तं मा भूदेव । अथापीह पर्णमयत्वादिनीतिर्न स्यात् पुरुषार्थत्वप्रतिपादकस्य स्फुटतरस्य हेतोरत्र विद्यमानत्वात् । अस्ति पर्णमयीवाक्ये वर्तमाननिर्देशः अस्ति च &amp;lsquo;यदेव विद्यया करोति&amp;rsquo; इति वाक्ये वर्तमाननिर्देशः । तावता साम्येन उद्गीथोपासनस्य न पर्णतादिवदपुरुषार्थत्वसिद्धिः । &amp;lsquo;यदेव विद्यया करोति, तदेव वीर्यवत्तरम्&amp;rsquo; इति तृतीयानिर्देशेन फलसाधनत्वस्य स्फुटतराभिधानात् उद्गीथोपासनस्य पुरुषार्थत्वमेव । पर्णतायास्तु फलसाधनत्वप्रतिपादकविभक्तिविशेषाभावात् क्रत्वङ्गत्वमेवेति विभागः । तदिदमाह - स्पष्टेति । अत्र &amp;lsquo;यदेव विद्यया करोति&amp;rsquo; इति वाक्ये विद्या फलकरणतया स्पष्टैव दृश्यते । अतः पर्णमयीवाक्याद्वैषम्यमिति ॥69.</description>
    </item>
    
  </channel>
</rss>
