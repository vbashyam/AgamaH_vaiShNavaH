+++
title = "061 नालोकाभावमात्रं तिमिरमविरतम्"

+++
<details><summary>मूलम्</summary>

नालोकाभावमात्रं तिमिरमविरतं नीलमित्येव दृष्टेर्नैल्यं त्वारोपितं चेत्कथमिव न भवेत्क्वापि कस्यापि बाधः ।  
आरोपे चात्र नैल्यं न भवति नियतं भास्वरान्यत्वसाम्यान्नात्रादृष्टं नियन्तृ प्रतिनियतगुणारोपकॢप्तेर्गुरुत्वात् ॥ ६१ ॥
</details>

<details><summary>सर्वाङ्कषा - ६१</summary>

तमसः आलोकाभावरूपत्वमपि निराकरोति - नालोकेत्यादिना । **तिमिरम्** = तमः आलोकाभावमात्रं न । आलोकाभावान्वयव्यतिरेकवत्त्वं तमः प्रतीतावस्तीत्यतः तमसः आलोकाभावरूपत्वमङ्गीक्रियते, परन्तु तावन्मात्रं तमः न भवत्येव । तत्र हेतु :- 'नीलम्' इत्येव अविरतं दृष्टेः । न ह्यभावस्य नीलरूपवत्त्वसंभवः । नाप्यन्यथा कदाचिदपि प्रतीतिः, सर्वदापि एकरूपतयैव प्रतीतेः । कदाचिदपि बाधकप्रत्ययादर्शनादिति भावः। प्रतीतिमात्रान्न वस्तुसिद्धिः, चन्द्राल्पत्वादेरपि सत्यत्वप्रसङ्गात् । तत्र दूरत्वादिर्दोष इति चेत्, प्रकृतेऽपीति वदतो न्यायकन्दलीकारस्य मतं निराकरोति - नैल्यं तु आरोपितमेव इति चेत्; बाधकप्रत्ययाद्यभावेऽपि आरोपाङ्गीकारे, **कापि** = यत्र कुत्रापि **कस्यापि** = यस्य कस्यापि बाधः कथमिव न. **भवेत्** = सर्वत्र सर्वस्यापि बाध एव स्यात्, सर्वत्र सर्वस्याप्यारोपसंभवात् । तथा च न किञ्चिदपि सिद्ध्येत् । दूषणान्तरमप्याह-आरोपे चाङ्गीकृते, **अत्र** = प्रकृते तमसि **भास्वरान्यत्वसाम्यात्** = भास्वरशुक्केतरत्वस्य इतरसर्वरूपेषु साम्यात् नैल्यम् नियतं न भवति । आलोके तु भास्वरशुकं वर्तते । आलोको यत्र नास्ति, तत्र तदन्यत् यत्किञ्चित् रूपमपि न प्रतीतुमर्हति । एवं सति, सर्वत्र सर्वेषां नीलरूपमेवारोपितं भासत इति कथं नियमः कर्तुं शक्यते । दृश्यते च नीलिमा । सूचितं च ' नैल्यमित्येव' इति एवकारेण । अतः नैल्यस्यारोपो न भवति । ननु अदृष्टविशेषवशात्, सर्वेषामपि सर्वदापि नीलरूपस्यैवारोपो भवतु, संसारिणामेकरूपतया त्याज्ये उपादेयत्वबुद्धिवदिति चेत्-अत्र अदृष्टं न **नियन्तृ** = नियामकं न भवितुमर्हति । तत्र हेतुः - प्रतिनियतेत्यादि । प्रतिनियतः **गुणः** = नैल्यम् । **तस्यारोपक्लृप्तेः** = आरोपकल्पनस्य **गुरुत्वात्** = गौरवग्रस्तत्वात् न कल्पनासंभवः । संसारिदृष्टान्तो विषमः, असंसारिणामपि सत्त्वात् । कल्पनस्य लाघवपक्षपातित्वात् । सर्वेषां सर्वदा एकरूपेण अदृष्टं फलोन्मुखं सत् एकरूपामेव प्रतीतिं जनयतीति कल्पनं 

62. 

[[113]]

[ तमसोऽतिरिक्तत्वे हेतुः ] 

ध्वान्तं तेजश्च नासीदिति मुनिभिरुपाख्यायि संवर्तवार्ता 

भावाभावो निषेद्धुं तदुभयविधिवत् व्याहतत्वादशक्यम् । अन्तर्यन्तुश्च तेजस्सहपठिततमो देह इत्यामनन्ति 

स्याच्चाभावोऽपि भावान्तरमतिमथने वक्ष्यमाणक्रमेण ॥62॥ 



केवलहठमात्रम् । नैल्यम्आरोपितं चेत्, कुत्रारोपितम्, आरोपस्याधिष्ठानं किम् ? न ह्यधिष्ठानमन्तरारोपसंभवः । तादृशाधिष्ठानस्य दुर्वचत्वात् नैल्यमारोपितमिति न साधीयः । अतश्च तमसः अतिरिक्तत्वकल्पन एव लाघवात् तमः अतिरिक्तः पदार्थः, न तेजोभावमात्रम् । तत्रापि मीमांसकमतवत् नातिरिक्तं द्रव्यम्, नीलरूपस्य पृथिव्यसाधारणत्वात् । अतः तमः पार्थिवं द्रव्यम् ॥ 

वस्तुतस्तु - ग्रीष्मातपेन संतप्तस्य गृहान्तः प्रवेशसमये कृष्णवर्णातिरिक्तं रूपं सर्वथा न प्रतिभातीति सर्वानुभवसिद्धम् । एतेन ज्ञायते चक्षुरिन्द्रियं किञ्चिदपि स्वकार्यं कर्तुं यदा न शक्नोति, चक्षुरिन्द्रियस्यैव स्थगितत्वात्, तदा एवं कृष्णवर्णमात्रं भासत इव, न तु वस्तुतः कृष्णवर्णं तत्र वर्तते । अतः 'नीलं तमः' ‘नीलं नभः' इत्यादिप्रतीतयः भ्रान्तय एव । अतः पूर्वश्लोकान्ते उक्तः आशयः अत्रापि स्मर्तव्यः ॥ ६१ ॥
</details>


<details><summary>सर्वाङ्कषा-पाठान्तरम् - ६१</summary>

तमसः आलोकाभावरूपत्वमपि निराकरोति - नालोकेत्यादिना । तिमिरम्‌ = तमः आलोकाभावमात्रं न । आलोकाभावान्वयव्यतिरेकत्त्वं तमःप्रतीतावस्तीत्यतः तमसः आलोकाभावरूपत्वमङ्गाक्रियते, परन्तु तावन्मात्रं तमः न भवत्येव । तत्र हेतुः - 'नीलम्‌' इत्येव अविरतं दृष्टेः । न ह्यभावस्य नीलरूपत्त्वसंभवः । नाप्यन्यथा कदाचिदपि प्रतीतिः, सर्वदापि एकरूपतयैव प्रतीतेः । कदाचिदपि बाधकप्रत्ययादर्शनादिति भावः । प्रतीतिमात्रान्न वस्तुसिद्धिः, चन्द्राल्पत्वादेरपि सत्यत्वप्रसङ्गात्‌ । तत्र दूरत्वादिर्दोष इति चेत्‌, प्रकृतेऽपीति वदतो न्यायकन्दलीकारस्य मतं निराकरोति - नैल्यं तु आरोपितमेव इति चेत्‌; बाधक- प्रत्ययाद्यभावेऽपि आरोपाङ्गीकारे, क्वापि = यत्र कुत्रापि कस्यापि = यस्य कस्यापि बाधः कथमिव न भवेत्‌ = सर्वत्र सर्वस्यापि बाध एव स्यात्‌, सर्वत्र सर्वस्याप्यारोपसंभवात्‌ । तथा च न किञ्चिदपि सिद्ध्येत्‌ । दूषणान्तरमप्याह - आरोपे चाङ्गीकृते, अत्र = प्रकृते तमसि भास्वरान्यत्वसाम्यात्‌ = भास्वरशुक्लेतरत्वस्य इतरसर्वरूपेषु साम्यात्‌ नैल्यम्‌ नियतं न भवति । आलोके तु भास्वरशुक्लं वर्तते । आलोको यत्र नास्ति, तत्र तदन्यत्‌ यत्किञ्चित्‌ रूपमपि न प्रतीतुमर्हति । एवं सति, सर्वत्र सर्वेषां नीलरूपमेवारोपितं भासत इति कथं नियमः कर्तुं शक्यते । दृश्यते च नीलिमा । सुचितं च 'नैल्यमित्येव' इति एवकारेण । अतः नैल्यस्यारोपो न भवति । ननु अदृष्टविशेषवशात्‌, सर्वेषामपि सर्वदापि नीलरूपस्यैवारोपो भवतु, संसारिणा- मेकरूपतया त्याज्ये उपादेयत्वबुद्धिवदिति चेत्‌ - अत्र अदृष्टं न नियन्तृ = नियामकं न भवितुमर्हति । तत्र हेतुः - प्रतिनियतेत्यादि । प्रतिनियतः गुणः = नैल्यम्‌ । तस्यारोपक्लृप्तेः = आरोपकल्पनस्य गुरुत्वात्‌ = गौरवग्रस्तत्वात्‌ न कल्पनासंभवः । संसारिदृष्टान्तो विषमः, असंसारिणामपि सत्त्वात्‌ । कल्पनस्य लाघवपक्षपातित्वात्‌ । सर्वेषां सर्वदा एकरूपेण अदृष्टं फलोन्मुखं सत्‌ एकरूपामेव प्रतीतिं जनयतीति कल्पनं केवलहठमात्रम्‌ । नैल्यम् आरोपितं चेत्‌, कुत्रारोपितम्‌, आरोपस्याधिष्ठानं किम्‌? न ह्यधिष्ठानमन्तरारोपसंभवः । तादृशाधिष्ठानस्य दुर्वचत्वात्‌ नैल्यमारोपितमिति न साधीयः । अतश्च तमसः अतिरिक्तत्वकल्पन एव लाघवात्‌ तमः अतिरिक्तः पदार्थः, न तेजोभावमात्रम्‌ । तत्रापि मीमांसकमतवत्‌ नातिरिक्तं द्रव्यम्‌, नीलरूपस्य पृथिव्यसाधारणत्वात्‌ । अतः तमः पार्थिवं द्रव्यम्‌ ॥   
वस्तुतस्तु - ग्रीष्मातपेन संतप्तस्य गृहान्तः प्रवेशसमये कृष्णवर्णातिरिक्तं रूपं सर्वथा न प्रतिभातीति सर्वानुभवसिद्धम्‌ । एतेन ज्ञायते चक्षुरिन्द्रियं किञ्चिदपि स्वकार्यं कर्तुं यदा न शक्नोति, चक्षुरिन्द्रियस्यैव स्थगितत्वात्‌, तदा एवं कृष्णवर्णमात्रं भासत इव, न तु वस्तुतः कृष्णवर्णं तत्र वर्तते । अतः 'नीलं तमः' 'नीलं नभः' इत्यादिप्रतीतयः भ्रान्तय एव । अतः पूर्वश्लोकान्ते उक्तः आशयः अत्रापि स्मर्तव्यः ॥ ६१ ॥
</details>


<details><summary>सर्वार्थसिद्धिः - ६१</summary>

ये त्वाहुः - आलोकाभाव एवालोकविरोधित्वलक्षणसमानधर्मस्मारितनैल्योपरक्तो नीलं तम इति गृह्यते ; नञुपश्लेषरहितशब्दवाच्यत्वं तु प्रलयादिशब्दन्यायेन स्यादिति ; तान्प्रतिवक्ति - नालोकेति ॥ अबाधितं नीलोपलम्भं हेतुमाह - अविरतमिति । आरोपितं नीलरूपत्वं नाभावत्वविरोधीत्यभिप्रायेणाशङ्कते - नैल्यं त्विति । आरोपस्य कालभेदेन पुरुषभेदेन वा बाधव्याप्तिमभिप्रेत्याह - कथमिवेति । अविरतमिति सूचितमेतेन व्यञ्जितम् । ननु तमो न नीलम् असत्यालोके चक्षुषा प्रतीयमानत्वादिति बाध इति चेन्न ; दृष्टान्तासिद्धेः । आलोकाभाव एव दृष्टान्त इति चेन्न ; त्वत्पक्षे पक्षदृष्टान्तभेदाभावात्, अस्मन्मते तु भावातिरिक्ताभावासिद्धेः, आलोकाभावे दिवाभीतादिचक्षुर्ग्राह्यैर्नीलैर्व्यभिचाराच्च । दृवैषम्यवद्दृश्यवैषम्यं च व्यवस्थापकं स्यादित्युक्तम् । अतोऽस्मदादिविशेषणेऽप्यनिस्तारः; तमोधर्मभूतनैल्यादिदृष्टान्तस्तु तदभावसाधने विरुद्धः । आरोपितनैल्यादिदृष्टान्तस्तु शुक्तिरूप्यशशश्रृङ्गादिवदनादेयः । अनारोपितं तु सत्येवालोके चक्षुषा गृह्यते ; तथाऽपि भ्रान्तिदशायां गृह्यमाणारोपाभावेऽपि चाक्षुषभ्रान्तिविषयत्वादेवायं हेतुस्सिद्ध इति चेन्न ; तमसि नैल्यारोपसिद्धिमन्तरेणास्य हेतोरनुत्थानात् । भवति हि बाधाद्दृष्टान्तलाभः ; तेन च स इति मिथस्संश्रयः । अस्पर्शत्वादिबाधकान्तरं तु निरस्तम् । अत्र नीलमित्येवेत्यवधारणतात्पर्यभेदसिद्धं दूषणान्तरमाह - आरोपे चेति । अयं भावः - आरोप एवात्र न संभवति । अभावस्य हि स्वरूपमेव हि भेद इति मन्यसे; अतस्तद्ग्रहे तदग्रहे वा कथमारोपः ? एवं च ब्रूषे । आलोको हि भास्वरः, तद्विरोधी च तदभावः, कृष्णद्रव्यमपि भास्वरान्यत्वात्तथैव । अत आलोकविरोधित्वसाधर्म्यादकृष्णे कृष्णधर्माध्यास इति । एवं सति रक्तपीतादीनामपि तथात्वाविशेषात्तत्र तदारोपः किं न स्यादिति । अत्र यदुक्तं काणादैः - आरोपे सति निमित्तानुसरणं न तु निमित्तमस्तीत्यारोप इति, तदयुक्तम् । आरोपे सतीत्यसिद्धेः निमित्तस्य चातिप्रसङ्गिनोऽनुसरणायोगात् । यथा च रज्जौ सर्पाध्यासः तथा कदाचिदम्बुधाराद्यध्यासोऽपि किं न भवति ? सत्यां च सामग्र्यां कार्यानुत्पत्तिरिति न लौकिकमेतत्, नच यौक्तिकम् । यच्चोक्तमदृष्टादिकं चात्र नियामकमवसेयमिति ; तद्दूषयति - नात्रेति । विचित्रादृष्टभेदविषमिते जगति सर्वजन्तुसाधारणस्य दुरुपशमतावन्मात्रभ्रमहेतोरदृष्टविशेषस्य कल्पनेऽतिगौरवं स्यादित्यभिप्रायेणाह - प्रतिनियतेति ॥ ६१ ॥
</details>


<details><summary>नरसिंह-देवः आनन्ददायिनी - ६१</summary>

आक्षेपसङ्गत्या न्यायमतमनूद्य दूषयतीत्याह - ये त्वाहुरिति । अलोकवैधर्म्यलक्षणधर्मस्मारितमित्यर्थः । केचित्तु - (यद्वा)आलोकशब्दः आलोकवपर इत्याहुः । नन्वभावत्वे नञुपश्लिष्टपदबोध्यत्वं न स्यादित्यत्राह - नञुपश्लेषेति । प्रलयस्सर्वकार्य(वि)नाशो ह्यभावरूप । अविरतपदतात्पर्यमाह - अबाधितेति । बाधितत्वे कदाचिन्नीलान्यत्वेनापि प्रती(तेः)त्य अविरतत्वायोगादिति भावः । तथाचायं प्रयोगः - न तम आलोकाभावः अबाधितनीलबुद्धिविषयत्वात् सम्मतवदिति । प्रत्यक्षबाधविरहेऽपि यौक्तिकबाधेन हेत्वसिद्धिमाशङ्कते - नन्विति । व्याप्यत्वासिद्धिमाह - दृष्टान्तेति । पक्षभिन्नस्यैव दृष्टान्तत्वादिति भावः । अस्मन्मत इति । तथा च चाक्षुष द्रव्यस्य रूपवत्त्वात् तस्यैव तमसोऽन्यस्य वा दृष्टान्तत्वादि(त्यर्थः)ति भावः । अ(त)तोऽस्मदादीति - अस्यालोके(आलोकाभावेपि)अस्मदादिचक्षुर्ग्राह्यत्वादित्युक्तेरि(त्युक्तेपी)त्यर्थः । दृष्ट(ष्टि) वैषम्यानुरोधेनेव दृश्यवैषम्यानुसारेणाऽपि सङ्कोचसम्भवादिति भावः । तमोनैल्यमसदेव किंचित्? उत सदेव? नाद्य इत्याह - आरोपितेति । तथात्वे अतिप्रसङ्ग इति भावः । न द्वितीय इत्याह -अनारोपितं त्विति । तथाचासिद्ध्यसाधारण्ये इति भावः । ननु बाधाभावेऽपि तमः प्रतीतौ विषयस्य रूपस्य नी(ल)रूपत्वाद्दृष्टान्तत्वसम्भवान्नोक्तदोष इति चेन्न? तथात्वे प्रत्यक्षस्य बलवत्तया बाधप्रसङ्गात् । ननु तमो न रूपवत् अस्पर्शत्वादित्यादिना बाधात् न मिथस्संश्रय इति तत्राह - अस्पर्शत्वादीति । इन्द्रनीलप्रभादौ व्यभिचारादि(रस्स्यादि)ति भावः । अनुद्भूतस्पर्शवत्त्वकल्पने तमस्यपि तद्बाधकाभावात् । ननु भास्वरान्यत्वरूपसादृश्यस्य नीलद्रव्याभावसाधारण्येनारोपहेतुत्वात् कथं नियतारोपाभाव इत्यत्राह - अयं भाव इति । अत्र मूलस्य - आरोपे च - आरोपपक्षे च अभावे नीलारोपो नियतं - नित्यं न भवत्येव - आरोप एव न सम्भवतीत्येकोऽर्थः । नियतं - नियमेन नीलरूपस्यैवारोपो न रक्तरूपस्येति नियमो न सम्भवतीति द्वितीयः । तदुभयमाह - आरोप एवात्रेत्यादिना । कथमारोप इति - अभावस्य ग्रहे तस्यैव विशेषदर्शनत्वात् तदग्रहे धर्मिज्ञानाभावान्नारोप इति भावः । आरोपनियमे तदुक्तं नियामकमाशङ्कते - अत्र यदुक्तमिति । तथाच न रक्ताद्यारोप इति भावः । निमित्तस्य चेति - एकत्रारोपे सति तदनुसारेण कल्प्यस्य निमित्तस्यातिप्रसक्तत्वे अरोपापादनासम्भवात्; अन्यथा सर्वत्र प्रमेयत्वस्यैब निमित्तत्वकल्पनापत्त्या अवान्तरदोषादिकल्पनावैयर्थ्यादिति भावः । तदेवोपपादयति - यथा चेति । सादृश्यस्योभयारोपसाधारणत्वादिति भावः । किञ्चारोपसामग्र्यां सत्यामप्यारोपाभावः किं दृष्टः? उत कल्प्यः? इति विकल्प्य आद्यं दूषयति - सत्यां चेति । द्वितीयं दूषयति - नच यौक्तिकमिति । व्याप्त्यभावादिति भावः । ननु सत्यां सामग्र्यां कार्यनियम इति; सत्यम्; तत्रादृष्टविरहात्तदारोपो नेत्याशङ्कते - यच्चोक्तमिति । विचित्रेति -सर्वेषामेकरूपादृष्टसत्त्वे मानाभावात्(दिति भावः ।) अन्यत्र सर्वत्र तत एव कार्यसम्भवे दृष्टकारणविलोपप्रसङ्गश्चेति (भाव) द्रष्टव्यम् ॥ ६१ ॥
</details>
