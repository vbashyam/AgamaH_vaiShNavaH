+++
title = "048 प्राक्प्रत्यक्त्वादिभेदं भजतु"

+++
<details><summary>मूलम्</summary>

प्राक्प्रत्यक्त्वादिभेदं भजतु वियदिदं भानुयोगादिभेदादस्यैवोपाधिभेदादधिकदिश इव स्तां परत्वापरत्वे ।  
व्योमोत्तीर्णेऽपि देशे प्रभवतु तदुपाध्यन्वितैस्तत्तदर्थैर्दूरत्वादिव्यवस्था स्वयमुत विभुना ब्रह्मणा किं परैर्नः ॥ ४८ ॥
</details>

<details><summary>सर्वाङ्कषा - ४८</summary>

म् 

[[96]]



48. 

प्राक्प्रत्यक्त्वादिभेदं भजतु वियदिदं भानुयोगादिभेदात् 

[ अतिरिक्तदिक्तत्त्वनिरासः ] 

अस्यैवोपाधिभेदादधिकदिश इव स्तां परत्वापरत्वे । व्योमोत्तीर्णेऽपि देशे प्रभवतु तदुपाध्यन्वितैस्तत्तदर्थैः 

दूरत्वादिव्यवस्था स्वयमुत विभुना ब्रह्मणा किं परैर्नः ॥48॥ 

सृष्टिप्रकरणे दिशः कुत्राप्यप्रतिपादनात् अतिरिक्ता दिक् नाङ्गीक्रियते । एवं सति प्राच्यादिव्यवहारः कथम्? इत्याशङ्कानिराकरणेन प्रसङ्गात् दिशं निराकरोति - प्रागित्यादिना । इदं **वियत्** = संप्रतिपन्नम् आकाशतत्त्वमेव **भानुयोगादिभेदात्** = सूर्यसंयोगादिभेदात् **प्राक्प्रत्यक्त्वादिभेदम्** = प्राचीत्वप्रतीचीत्वादिभेदं **भजतु** = प्राप्नोतु । आकाशस्तु प्रत्यक्षसिद्धः स्थापितः । तत्र सूर्यसंयोगोऽपि प्रत्यक्षसिद्धः । अतश्च ‘सूर्योदयसंबद्धः आकाश एव प्राची दिक्, सूर्यास्तमयसंबद्धः आकाश एव प्रतीची दिक्' इति निरूपयितुं शक्यत्वात् अतीन्द्रिया अतिरिक्ता दिक् किमर्थमङ्गीकार्या । तथाङ्गीकारेऽपि तस्या एकत्वात् प्रागादिभेदः उपाधिभेदादेव वक्तव्यः । एवं सति प्रत्यक्षसिद्धेनैव व्यवहारनिर्वाहे अप्रत्यक्षा अतिरिक्ता दिक् गौरवग्रस्ता नाङ्गीक्रियताम् । एवं दैशिकपरत्वापरत्वव्यवहारोऽपि अतिरिक्तदिक्साधको न भवतीति वक्तिअस्येति । **अस्यैव** = आकाशस्यैव, अधिकदिश **इव** = अतिरिक्ताया दिशो यथा **उपाधिभेदात्** =प्रदेशसंयोगरूपोपाधिभेदात् **परत्वापरत्वे** =दिक्कृते दूरत्वसमीपत्वरूपे परत्वापरत्वे **स्ताम्** = भवताम्, असधातोः लोटि प्रथमपुरुषद्विवचनरूपम् । 'दूरे वर्तते' 'समीपे वर्तत' इत्यादिव्यवहारस्सर्वसंमतः । अस्माकं वस्तुनश्च मध्ये प्रदेशाधिक्ये दूरत्वम्, प्रदेशन्यूनत्वे समीपत्वम् इति वक्तव्यम् । एतादृशोपाधिभूतप्रदेशसंयोगाधारतया दिक् अङ्गीकार्या इति वैशेषिका वदन्ति । अत्रापि तादृशोपाधिसंयोगस्याधारः आकाश एव परत्वापरत्वव्यवहारनियामको भवतु; अतिरिक्ताया दिशोऽङ्गीकारे गौरवं दुर्वारम् । अतो दिक् नातिरिक्ता ॥ 





ननु भवत्सिद्धान्ते आकाशस्य विभुत्वानङ्गीकारात्, तद्रहितः देशोऽपि कश्चित्स्यादेव । तत्र कथं दिग्व्यवहार इत्यत्राह – व्योमेत्यादि । व्योमोत्तीर्णे **देशेऽपि** = आकाशरहिते देशेऽपि तदुपाध्यन्वितैः तत्तदर्थैःः आकाशस्य दिग्व्यवहारहेतुभूतप्रदेशभेदसंबद्धाः तत्र तत्र सुलभाः ये पदार्थाः सूर्यातपकालादयः सन्त्येव । तदन्विता ये केचित्, तैरेव दूरत्वादिव्यवस्था **प्रभवतु** = दूरत्वसमीपत्वादिव्यवस्था वर्णयितुं शक्यैव । अतः अन्यथासिद्धत्वात् अतिरिक्तदिशः आवश्यकता नास्त्येव ॥ 

ननु उपाध्यन्विताः पदार्थाः के? अपि च एकत्र आकाशेन व्यवहारः, अन्यत्र कालादिना व्यवहारः इति कथनेऽनवस्थागौरवप्रसङ्गादयो भवेयुः । तदपेक्षया एक एव पदार्थ : सर्वत्र व्यवहार - हेतुर्यद्युच्यते, तदैव लाघवमिति चेत्, एवमपि ' धर्मिकल्पनातो वरं धर्मकल्पना' इति न्यायेन, क्लृप्ते प्राच्यादिव्यवहारहेतुभूतोपाधिसंयोगविशिष्टतया अतिरिक्तधर्मिणः पदार्थस्य कल्पनापेक्षया, क्लृप्ते वस्तुनि आकाशे, तादृशोपाधिसंयोगरूपधर्ममात्रस्य कल्पने लाघवमस्त्येव । न चैकस्य पदार्थस्य तथात्वकल्पनाया 

[[97]]

[दिग्व्यवहारनिर्वाहः] 



49. 

अन्यस्मिन्नन्यधर्मान् घटयतु वियदाद्यत्र नातिप्रसक्तिः 

सिध्यत्कार्योपयुक्तोपनयननियमोपेततच्छक्तिक्लृप्तेः । 

असंभवात् अव्यवस्था दुवरिति चेत्, एवमपि लाघवमस्त्येवेत्याहस्वयमुतेत्यादि । **अतः** = अपि च **स्वयंविभुना** = स्वरूपत एव सर्वव्यापिना, स्वयमेव सर्वसमर्थेन वा **ब्रह्मणा** = परब्रह्मणा दूरत्वादिव्यवस्था प्रभवतु, **परैः** = इतरपदार्थैः नः **किम्** = इति प्रगल्भवादः । अतश्चैकेनैव सर्वत्रापि निर्वाहान्ना- 

स्त्यव्यवस्था ॥ ४८ ॥
</details>


<details><summary>सर्वार्थसिद्धिः - ४८</summary>

अथ पराभिमतां विश्वव्यापिनी दिशमनभ्युपगच्छंस्तत्कल्पकानामन्यथासिद्धिमाह - प्रागिति ॥ यदि प्रागादिधीव्यवहारसिद्ध्यै दिक्तत्त्वं कल्प्यते तत्संप्रतिपन्न व्योमैव भवतु । सूर्योदयाद्युपाधिभेदेन तद्विभागात् पूर्वदक्षिणपश्चिमाद्युपाधिकॢप्तिश्चाधिकेऽनधिकेऽपि समाना । अप्रत्यक्षायां च दिशि प्रत्यक्षैरुपाधिभिरवच्छेदधीर्दुर्लभा । सूर्योदयादिविशेषितातपादिभिरेव प्रागादिधीव्यवहारसिद्धौ किं तदन्यकल्पनया ? शाखाचन्द्रनयाच्चातपादेस्सूर्योदयादेश्च संबन्धधीर्युज्येत । उपहितस्य शब्दार्थत्वान्न दिक्छब्दस्य व्योमातपादिपर्यायता स्यात् । ननु साक्षात्संबन्धरहितसंयुक्तसंयोगभूयस्त्वाल्पत्वनिबन्धने दूरासन्नपरत्वापरत्वे तत्तत्संबन्धोपनायकव्यापकद्रव्ययोगमन्तरेण कथं स्यातामित्यत्राह - अस्यैवेति । न हि त्वया कल्प्यमानमपि दिक्तत्त्वं तदुपाधियोगमन्तरेण परत्वापरत्वे जनयेत् । तथा सति तैरेवोपाधिभिरुपहित व्योमाद्येव परत्वादिसिद्धौ पर्याप्तम् । अधिकशब्देन कल्पनागौरवं सूच्यते । नन्वाकाशः परिच्छिन्न इति भवसिद्धान्तः ; तथा च कथमाकाशरहितप्रदेशे दूरत्वादिकॢप्तिरित्यत्राह - व्योमेति । दूरत्वादिसिद्ध्यनुगुणोपाधिमद्भिर्महदादिभिस्तत्सिद्धिः स्यात् । व्योमोत्तीर्ण इत्युपलक्षणम्, व्योमसंपृक्तद्रव्यादिभिरपि तदुपपत्तेः । अनियमेन बहूनां दिक्त्वकल्पने गौरवं स्यादिति चेन्न, असिद्धकल्पनादनेकैरपि सिद्धैरेव निर्वाहस्य लघुत्वात् । यद्येकमेव सर्वत्र दिग्व्यवहारकारणमिष्यते, तदा सर्वव्यापिना सर्वहेतुभूतेन परमात्मनैव सर्वं सिध्येत्, तस्यैव सन्तु उपाधिभेदास्सहकारिणः । अथवा तत्तदुपाधयस्तावत्प्रत्यक्षाः । तत्संबन्धोऽपि साक्षात्परंपरया वा दूरासन्नादेर्दृष्ट एव । तद्दृष्ट्या च परत्वादिसिद्धौ किं तदुपहितगवेषणया ? कार्यविशेषाणामन्यतस्संभवे च न क्वचित्तदतिरिक्तं कल्प्यमित्यभिप्रायेणाह - किं परैर्न इति । परैः - व्यापकेश्वरव्यतिरिक्तैः उपाधिमात्रव्यतिरिक्तैर्वेत्यर्थः । नः - ईश्वरमिच्छतां गौरवभीतानां चेति यावत् ॥ ४८ ॥
</details>


<details><summary>नरसिंह-देवः आनन्ददायिनी - ४८</summary>

आकाशदेरनित्यत्वाव्यापित्वादि ।  
प्रसङ्गस्संगतिरित्याह - अथेति । दिक्तत्वानङ्गीकारे आकाशादेरुपाधिभेदेन भेदकॢप्तिर्गुर्वीत्यत्राह -पूर्वदक्षिणेति । अधिकदिगङ्गीकारेऽपि सूर्योदयास्तमयादितस्तद्भेदकॢप्तिरवर्जनीयेत्यर्थः । अप्रत्यक्षायामिति । देहाद्यवच्छिन्नेश्वरस्योपाधिप्रत्यक्षमात्रणे प्रत्यक्षा(क्षत्वा)दर्शनाद्दिशोऽपि नोपाधिप्रत्यक्षमात्रेण प्रत्यक्षतेत्यतिरिक्तदिक्पक्षेऽपि प्रागादिप्रत्यक्षव्यवहार उपाधिमात्रविषय इति भावः । ननु आकाशस्याप्यस्मन्मते प्रत्यक्षतया कथं प्राच्यादिबुद्धेरुपाध्यवच्छिन्नतद्विषयताऽस्त्वित्यत्राह - सूर्योदयादीति । शाखाचन्द्रेति । परम्परासम्बन्धधीरित्यर्थः । ननु व्योमादीनामेव दिक्त्वे व्योमादिशब्दानां दिक्शब्दपर्यायता स्यादित्यत्राह - उपहितेति । परोक्त(पराभिहित) दिक्साधकोपपत्तिमनूद्य परिहरति - नन्वित्यादिना । नहि त्वयेति । अतिप्रसङ्गादिति भावः । तथासतीति । उपाधिसापेक्षत्व इत्यर्थः । अधिकशब्देन - मूलस्याधिकशब्देन । व्योमसंपृक्तद्रव्यादिभिरिति - तत्संपृक्तप्रकृत्यादिभिरित्यर्थः । आदिशब्देन सत्वादीनां संग्रहः । नेति - व्योमादिसम्भवस्थले व्योमादि तदुत्तीर्णस्थले तदन्यदिति अनेककल्पने गौरवमित्यर्थः । असिद्धेति - असिद्धस्य धर्मिणः कल्पने गौरवमिति भावः । नन्वेकं दिग्व्यवहारनिमित्तमेषितव्यम्; नानाभूतेष्वनुगतधर्माभावेनानुगतव्यवहारासम्भवादित्यत्राह - यद्येकमेवेति । तस्यैकत्वे कथं प्रागादिभेदः? इत्यत्राह - अथवेति । यद्वा दिगुपाधीनामेवावश्यकत्वाद्दिग्व्यवहारहेतुत्वमस्तु न तदुपहितापेक्षेति पक्षान्तरमाह - अथवेति । तेषामननुगतत्वेऽपि प्राच्यादिव्यवहाराणामननुगतत्वान्न दोषः । यद्यपि दिगिति व्यवहारोऽननुगतः; तथाऽपि तेषामेवोपाधीनां दिग्विषयकव्यवहारहेतुत्वेन कालकृतपरत्वादिहेतुत्वेन वाऽनुगतिसम्भवादुपपन्नतरः ॥ ४८ ॥
</details>
