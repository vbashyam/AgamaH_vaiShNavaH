+++
title = "039 सूक्ष्माण्येकादशाक्षाण्यपि न"

+++
<details><summary>मूलम्</summary>

सूक्ष्माण्येकादशाक्षाण्यपि न यदि कथं देहतो निष्क्रमादिश्चित्ताणुत्वे तु सर्वेन्द्रियसमुदयने धीक्रमोऽप्यस्तु मानम् ।  
वृत्त्याऽक्ष्यादेर्दवीयः प्रमितिजनकता वृत्तिराप्यायनार्थैः भूतैर्जातः प्रसर्पः श्रुतिमितमपि चानन्त्यमेषां स्वकार्यैः ॥ ३९ ॥
</details>

<details><summary>सर्वाङ्कषा - ३९</summary>

। 

इन्द्रियेषु वक्तव्यान् विशेषानाह - सूक्ष्माणीत्यादिना । एषामाहङ्कारिकत्वकथनेनैवानित्यत्वं सिद्धमेव । परिमाणजिज्ञासायाम् 'अणवश्च' (ब्र.सू. 2-4-6 ) इत्यादिसूत्रसिद्धत्वात् एकादशाक्षाण्यपि **सूक्ष्माणि** = एकादशेन्द्रियाण्यपि अणुपरिमाणानि । सिद्धान्ते परमाणूनामप्यनित्यत्वमवगन्तव्यम् । न **यदि** = सूक्ष्मत्वं यदि न स्यात्, तर्हि, देहतः निष्क्रमादिः कथम् **?** = शरीरात् जीवस्य उत्क्रमणसमये इन्द्रियाणामपि निष्क्रान्तिः कथं भवेत् ? यदीन्द्रियाणाम् अणुत्वं न स्यात्, तर्हि मध्यमपरिमाणवत्त्वम्, विभुत्वं वा वक्तव्यम् । विभुत्वे निष्क्रान्तिर्न स्यात् । मध्यमपरिणामत्वे सूत्रविरोधः । 'निष्क्रमादि' इत्यत्र आदिपदेन देहान्तरप्रवेशादिकमुच्यते । जीवेन साकमिन्द्रियाणां निष्क्रमणम् 'तमुत्क्रामन्तं प्राणोऽनूत्क्रामति प्राणमनूत्क्रामन्तं सर्वे प्राणा अनूत्क्रामन्ति' (बृ.6-4-2) 'शरीरं यदवाप्नोति यच्चाप्युत्क्रामतीश्वरः । गृहीत्वैतानि संयाति वायुर्गन्धानिवाशयात्' (गी. 15-8) इत्यादौ दृश्यते । प्रथमस्य प्राणशब्दस्य मुख्यप्राणः, द्वितीयस्येन्द्रियाणि चार्थः । चित्ताणुत्वे **तु** = मनसः अणुत्वविषये तु **सर्वेन्द्रियसमुदयने** = दीर्घशष्कुलीभक्षणादौ सर्वेषामपीन्द्रियाणां विषयसंबन्धे सत्यपि **धीक्रमोऽपि** = बुद्धेः क्रमेणोत्पत्तिरपि **मानम्** = प्रमाणम् अस्तु । 'युगपद्ज्ञानानुत्पत्तिर्मनसो लिङ्गम् ' ( न्या. सू. 1-1-16) इति गौतमसूत्रम् । जीवेन सहोत्क्रान्त्या मनसः अणुत्वं सिद्धमेव; अतः ‘वीक्रमोऽपि” इति अपिशब्दनिर्देशः । चित्तसंज्ञकस्यातिरिक्तान्तःकरणस्य पूर्वमेव (श्लो. 37 ) निरासात् मनसि चित्तशब्दप्रयोगः । इन्द्रियाणाम् अणुत्वे शरीर एवावस्थानात्, बहिर्गमनाद्यसंभवात् दूरस्थानां वस्तूनां कथं ग्रहणमित्यत्राह - वृत्त्येत्यादि । **अध्यादेः** = चक्षुरादीन्द्रियस्य **वृत्त्या** = व्यापारविशेषेण दवीयः प्रमिति- **जनकता** =दूरस्थवस्तुविषयकप्रमात्मकज्ञानजनकत्वं संगच्छते । वृर्त्तिर्नाम का? इत्यत्र - आप्यायनार्थैः भूतैः जातः प्रसर्पः वृत्तिः इत्युच्यते । इन्द्रियाणामणुत्वेऽपि श्रोत्रादीन्द्रियाणाम् आकाशप्रभृतीनि पञ्च भूतानि यथाक्रमम् आप्यायकानि इत्युच्यन्ते । आप्यायनं नाम तत्तदिन्द्रियैः तत्तत्कार्यजनने सहकारः, उपोद्बलनम्, पूरणं वा । एवञ्च इन्द्रियाणामणुत्वेऽपि तत्तत्सहकारिभूततेजः प्रभृतिभूतस्य प्रसरणवशात् चक्षुरादिकं दूरस्थमपि 



[[82]]

गृह्णाति । अतः नानुपपत्तिः। ननु इन्द्रियाणि प्रकृत्य 'सर्व एवानन्ताः' (बृ. 3-5-13 ) इति श्रुतिदर्शनात् कथंम् इन्द्रियाणामणुत्वमित्यत्राह - श्रुतीत्यादि । **श्रुतिमितम्** = उक्तश्रुतिप्रतिपादितमपि एषाम् **आनन्त्यम्** = अनन्तता **स्वकार्यैः** =तत्तदिन्द्रियकार्यैः मन्तव्यम् । विभुत्वे दोषस्योक्तत्वात्, इन्द्रियाणामसंख्यकार्यकारित्वात्, तत्प्रभावदृष्ट्या ‘अनन्ताः’ इत्युक्तम् । 'अणवश्च' इति सूत्रे 'यो हैताननन्तानुपास्तेऽनन्तं स लोकं जयति' (बृ. 3- 5-13) इत्यनन्तत्वस्योपासनार्थत्वश्रवणात् न तत् पारमार्थिकमिति भाषितत्वादेवमुक्तम् । ननु उपासनार्थत्वमात्रात् कथं तस्य पारमार्थिकत्वाभावः? सताप्युपासनसंभवात्, अन्यथा उपास्यत्वात् ब्रह्मणोऽप्यसत्त्वप्रसङ्गादिति चेत् सत्यम् । परन्तु 'स यो हैतानन्तवत उपास्तेऽन्तवन्तं स लोकं जयति अथ यो हैताननन्तानुपास्तेऽनन्तं स लोकं जयति' (बृ. 3-5-13) इत्यभिधानात् प्राणानामन्तवत्त्वेनोपासनेऽन्तुवल्लोकप्राप्तेः, अनन्तत्वेनोपासनेऽनन्तलोकप्राप्तेश्चाभिधानात्, धर्मद्वयस्य परस्परविरुद्धस्यैकत्रासंभवात्, नानया तत्स्वरूपनिर्णयसंभवः । किन्तु प्रकरणान्तरगतेन ‘तमुत्क्रामन्तम्' इत्यादिनैव । धर्मद्वयकथनं तूपासनार्थम् ॥ 

ननु श्रुतिर्वा कथं परस्परविरुद्धधर्मद्वयमेकस्मिन्नुपास्यं वदेदिति चेत्, अत एवात्रान्तवत्त्वमनन्तत्वं च न स्वरूपगतो धर्मः, किन्तु तेषां कार्यतारतम्यप्रयुक्तो धर्म इत्याहुर्भाष्यकाराः । दृश्यते किल लोके इन्द्रियशक्तितारतम्यं जनेषु । अतो धर्मद्वयमपि पुरुषभेदकृतादुपासनादुपपद्यत इति न कश्चन विरोधः । न चेन्द्रियाणां कार्यतारतम्यप्रयोजकं शक्तितारतम्यं तत्तज्जीवकर्मतारतम्याधीनमिति, अन्तवत्त्वेनानन्तत्वेन वोपासनया किं साधनीयमिति वाच्यम्; एतादृशोपासनानां पूर्वकर्मप्रायश्चित्तरूपत्वात् । न च कर्मफलस्यावश्यभोक्तव्यत्वश्रवणात्, एतादृशोपासनं किं कुर्यादिति वाच्यम्; तर्हि प्रायश्चित्तशास्त्रादीनाम्, आयुष्यहोमादीनाञ्चानर्थक्यप्रसङ्गात् । न च परमहितरूपं वेदाख्यं शास्त्रं कथमेतादृशसांसारिकफलोपायानुपदिशतीति वाच्यम्, परमहितरूपतयैवैषामुपदेशात् । नानाविधाधिकारिभिः व्याप्तेऽस्मिन् जगति तत्तदनुगुणपुरुषार्थसाधनमार्गाणामप्यवश्योपदेश्यत्वात् विश्ववाङ्मयेन वेदेन । श्येनादिकमप्यधिकारिविशेषे आवश्यकमित्यादेः वेदार्थसंग्रहे प्रदर्शनात् । ' त्रैगुण्यविषया वेदाः' (गी. 2-45) इति भगवद्वचनाच्च । अधिकं तु तत्तत्प्रकरणे । अतः एकादशेन्द्रियाण्यप्यणुपरिमाणानि ॥ ३९ ॥
</details>


<details><summary>सर्वाङ्कषा-पाठान्तरम् - ३९</summary>

इन्द्रियेषु वक्तव्यान्‌ विशेषानाह - सृक्ष्माणीत्यादिना । एषामाहङ्कारिकत्वकथनेनैवानित्यत्वं सिद्ध- मेव । परिमाणजिज्ञासायाम्‌ 'अणवश्च' (ब्र.सू.२-४-६) इत्यादिसूत्रसिद्धत्वात्‌ एकादशाक्षाण्यपि सूक्ष्माणि = एकादशेन्द्रियाण्यपि अणुपरिमाणानि । सिद्धान्ते परमाणूनामप्यनित्यत्वमवगन्तव्यम्‌ । न यदि = सूक्ष्मत्वं यदि न स्यात्‌, तर्हि, देहतः निष्क्रमादिः कथम्‌? = शरीरात्‌ जीवस्य उत्क्रमणसमये इन्द्रियाणामपि निष्क्रान्तः कथं भवेत्‌? यदीन्द्रियाणाम्‌ अणुत्वं न स्यात्‌, तर्हि मध्यमपरिमाणकत्त्वम्‌, विभुत्वं वा वक्तव्यम्‌ । विभुत्वे निष्क्रान्तिर्न स्यात्‌ । मध्यमपरिणामत्वे सूत्रविरोधः । 'निष्क्रमादि' इत्यत्र आदिपदेन देहान्तरप्रवेशादिकमुच्यते । जीवेन साकमिन्द्रियाणां निष्क्रमणम्‌ 'तमुत्क्रामन्तं प्राणोऽनूत्क्रामति प्राणमनूत्क्रामन्तं सर्वे प्राणा अनूत्क्रामन्ति' (बृ.६-४-२) 'शरीरं यदवाप्नोति यच्चाप्युत्क्रामतीश्वरः । गृहीत्वैतानि संयाति वायुर्गन्धानिवाशयात्‌ (गी.१५-८) इत्यादौ दृश्यते । प्रथमस्य प्राणशब्दस्य मुख्यप्राणः, द्वितीयस्येन्द्रियाणि चार्थः । चित्ताणुत्वे तु = मनसः अणुत्वविषये तु सर्वेन्द्रियसमुदयने = दीर्घशष्कुलीमक्षणादौ सर्वेषामपीन्द्रियाणां विषयसंबन्धे सत्यपि धीक्रमोऽपि = बुद्धेः क्रमेणोत्पत्तिरपि मानम्‌ = प्रमाणम्‌ अस्तु । 'युगपद्ज्ञानानुत्पत्तिर्मनसो लिङ्गम्‌' (न्या.सू.१-१-१६) इति गौतमसूत्रम्‌ । जीवेन सहोत्क्रान्त्या मनसः अणुत्वं सिद्धमेव; अतः 'धीक्रमोऽपि' इति अपिशब्दनिर्देशः । चित्तसंज्ञकस्यातिरिक्तान्तःकरणस्य पूर्वमेव (श्लो.३७) निरासात्‌ मनसि चित्तशब्दप्रयोगः । इन्द्रियाणाम्‌ अणुत्वे शरीर एवावस्थानात्‌, बहिर्गमनाद्यसंभवात्‌ दूरस्थानां वस्तूनां कथं ग्रहणमित्यत्राह - वृत्त्येत्यादि । अक्ष्यादेः = चक्षुरादीन्द्रियस्य वृत्त्या = व्यापारविशेषेण दवीयः प्रमितिजनकता = दूरस्थवस्तुविषयकप्रमात्मकज्ञानजनकत्वं संगच्छते । वृत्तिर्नाम का? इत्यत्र - आप्यायनार्थैः भूतैः जातः प्रसर्पः वृत्तिः इत्युच्यते । इन्द्रियाणामणुत्वेऽपि श्रोत्रादीन्द्रियाणाम् आकाशप्रभृतीनि पञ्च भूतानि यथाक्रमम्‌ आप्यायकानि इत्युच्यन्ते । आप्यायनं नाम तत्तदिन्द्रियैः तत्तत्कार्यजनने सहकारः, उपोद्बलनम्‌, पूरणं वा । एवञ्च इन्द्रियाणामणुत्वेऽपि तत्तत्सहकारिभूततेजःप्रभृतिभूतस्य प्रसरणवशात्‌ चक्षुरादिकं दूरस्थमपि गृह्णाति । अतः नानुपपत्तिः । ननु इन्द्रियाणि प्रकृत्य 'सर्व एवानन्ताः' (बृ. ३-५-१३) इति श्रुतिदर्शनात्‌ कथम्‌ इन्द्रियाणामणुत्वमित्यत्राह - श्रुतीत्यादि । श्रुतिमितम्‌ = उक्तश्रुतिप्रतिपादितमपि एषाम्‌ आनन्त्यम्‌ = अनन्तता स्वकार्यैः = तत्तदिन्द्रियकार्यैः मन्तव्यम्‌ । विभुत्वे दोषस्योक्तत्वात्‌, इन्द्रियाणामसंख्यकार्यकारित्वात्‌, तत्प्रभावदृष्ट्या 'अनन्ताः' इत्युक्तम्‌ । 'अणवश्च' इति सूत्रे 'यो हैताननन्तानुपास्तेऽनन्तं सः लोकं जयति' (बृ. ३-५-१३) इत्यनन्तत्वस्योपासनार्थत्वश्रवणात्‌ न तत्‌ पारमार्थिकमिति भाषितत्वादेवक्तम्‌ । ननु उपासनार्थत्वमात्रात्‌ कथं तस्य पारमार्थिकत्वाभावः? सताप्युपासनसंभवात्‌, अन्यथा उपास्यत्वात्‌ ब्रह्मणोऽप्यसत्त्वप्रसङ्गादिति चेत्‌ सत्यम्‌ । परन्तु 'स यो हैतानन्तवत उपास्तेऽन्तवन्तं स लोकं जयति अथ यो हैताननन्तानुपास्तेऽनन्तं स लोकं जयति' (बृ.३-५-१३) इत्यभिधानात्‌, प्राणानामन्तवत्त्वेनोपासनेऽन्तवल्लोकप्राप्तेः, अनन्तत्वेनोपसनेऽनन्तलोकप्राप्तेश्चाभिधानात्‌, धर्मद्वयस्य परस्परविरुद्धस्यैकत्रासंभवात्‌, नानया तत्स्वरूपनिर्णयसंभवः । किन्तु प्रकरणान्तरगतेन 'तमुत्क्रामन्तम्‌' इत्यादिनैव । धर्मद्वयकथनं तूपासनार्थम्‌ ॥   
ननु श्रुतिर्वा कथं परस्परविरुद्धधर्मद्वयमेकस्मिन्नुपास्यं वदेदिति चेत्‌, अत एवात्रान्तवत्त्वमनन्तत्वं च न स्वरूपगतो धर्मः, किन्तु तेषां कार्यतारतम्यप्रयुक्तो धर्म इत्याहुर्भाष्यकाराः । दृश्यते किल लोके इन्द्रियशक्तितारतम्यं जनेषु । अतो धर्मद्वयमपि पुरुषभेदकृतादुपासनादुपपद्यत इति न कश्चन विरोधः । न चेन्द्रियाणां कार्यतारतम्यप्रयोजकं शक्तितारतम्यं तत्तज्जीवकर्मतारतम्याधीनमिति, अन्तवत्त्वेनानन्तत्वेन वोपासनया किं साधनीयमिति वाच्यम्‌; एतादृशोपासनानां पूर्वकर्मप्रायश्चित्तरूपत्वात्‌ । न च कर्मफ़लस्यावश्यभोक्तव्यत्वश्रवणात्‌, एतादृशोपासनं किं कुर्यादिति वाच्यम्‌; तर्हि प्रायश्चित्तशास्त्रादीनाम्‌, आयुष्यहोमादीनाञ्चानर्थक्यप्रसङ्गात्‌ । न च परमहितरूपं वेदाख्यं शास्त्रं कथमेतादृशसांसारिकफलोपायानुपदिशतीति वाच्यम्‌, परमहितरूपतयैवैषामुपदेशात्‌ । नानाविधाधिकारिभिः व्याप्तेऽस्मिन्‌ जगति तत्तदनुगुणपुरुषार्थसाधनमार्गाणामप्यवश्योपदेश्यत्वात्‌ विश्ववाङ्मयेन वेदेन । श्येनादिकमप्यधिकारिविशेषे आवश्यकमित्यादेः वेदार्थसंग्रहे प्रदर्शनात्‌ । 'त्रैगुण्यविषया वेदाः' (गी.२-४५) इति भगवद्वचनाच्च । अधिकं तु तत्तत्प्रकरणे । अतः एकादशेन्द्रियाण्यप्यणुपरिमाणानि ॥ ३९ ॥
</details>


<details><summary>सर्वार्थसिद्धिः - ३९</summary>

यदेतेष्विन्द्रियेषु मनसः कैश्चिन्नित्यत्वमुक्तम्, तदिन्द्रियोत्पत्तिश्रुत्यैव निरस्तम् । प्रकृत्येकदेशपरिणतिर्मन इति सिद्धे विभुत्वानुमानानि च बाधितानि । यत्तु मनो विभु सर्वदा स्पर्शरहितद्रव्यत्वात्, ज्ञानासमवायिसंयोगाधारत्वात्, नित्यत्वे सति द्रव्यानारम्भकद्रव्यत्वादात्मादिवदित्यादि ; तदेतत्सर्वमात्माणुत्ववादिनं प्रति न शोभते । ज्ञानासमवायिसंयोगाधारत्वं चात्ममनसोरसिद्धम् ; ज्ञाननित्यत्वस्य साधयिष्यमाणत्वात् । नित्यत्वे सति द्रव्यानारम्भकद्रव्यत्वादित्येतच्चोत्पत्ति-श्रुत्याऽपहृतविशेषणम् । द्रव्यानारम्भकत्वं च भवतामवयव्यनारम्भकत्वम्, तच्चास्माकमणुष्वपि ; विद्यते । यदपि सर्वदा विशेषगुणशून्यद्रव्यत्वात्, कालवदिति ; असिद्धमिदमौपनिषदानाम्, त्रिगुणद्रत्वे मनसि सत्त्वादिविशेषगुणसंमतेः । दूरस्थस्मृत्या मनोविभुत्वं कल्प्यमिति चेन्न; अनुभवसंस्कारप्रत्यासत्त्यैव तदुपपत्तेः । एवमन्यदपि । तदिहैकादशानाम् "अणवश्चेति सूत्राभिप्रेतमविभुत्वमातिष्ठते - सूक्ष्माणीति ॥ विपक्षे बाधकं वदन्नेवात्र प्रमाणमाह - न यदीति । परोक्तानुमानानां च विपक्षे दण्डश्च नास्ति ; सर्वत्र कार्योपलब्धेरिन्द्रियान्तराणामिव मनसोऽपि संचारादप्युपपत्तेः । "तमुत्क्रामन्तम्", "शरीरं यदवाप्नोति" इति श्रुतिस्मृतिसंवादाच्च; आदिशब्देन देहान्तरावाप्तिगत्यागतिसंग्रहः । न चैतेषां जीववदणुत्वं विशेषतो दृश्यते ; तथा सति श्रोत्रादीनामनेकाधिष्ठानवर्तित्वम्, स्पर्शनरसनयोश्च पृथुप्रदेशव्यापित्वं न स्यात् ; सिद्धेऽपि ह्यणुत्वे विकासशक्त्या वृत्तिविशेषद्वाराऽऽप्यायकप्रचयाद्वा पृथुत्वमङ्गीकार्यम् । अन्यथा पिपीलिकादिशरीरस्थस्य स्पर्श-नस्य गजादिशरीरप्रवेशे तादृशपृथुत्वासिद्धिप्रसङ्गात् ; गजादिभ्यः कीटादिशरीरप्रवेशे तु तादृशस्सङ्कोचः । मनसस्तु परमाणुत्वेऽपि सद्वारकविषयसंबन्धसिद्धेरविरोधः । तत्र "युगपज्ज्ञानानुत्पत्तिर्मनसो लिङ्गमिति परोक्तं मनोविभुत्ववादप्रतिषेधोपयोगादनुमन्यते - चित्ताणुत्वे त्विति । अयं भावः - व्यासङ्गदशायां समग्रैरपि बाह्येन्द्रियैर्युगपज्ज्ञानानि नोत्पद्यन्ते । दीर्घशष्कुलीभक्षणादिषु च व्यासङ्गदृष्टान्तेन धीक्रमोऽनुमेयः । क्रमभाविकारणान्तरसापेक्षो ह्यसौ ; न चादृष्टभेदोऽपेक्ष्यः, तस्य दृष्टोपहारेण चरितार्थत्वात् ; अन्यथाऽतिप्रसङ्गात् । प्रतिबन्धकाभावे ह्यदृष्टोपनीतदृष्टसामग्र्यैव कार्यसिद्धिर्नियता । तदिह कारणान्तरं यदि विभु स्यात् युगपदनेकेन्द्रियसंबन्धितया युगपत्पञ्चविषयज्ञानोत्पत्तिप्रसङ्गः ; एवं देहपरिमाणत्वेऽपि । न च मनसस्ततोऽपि सूक्ष्ममध्यमपरिमाणत्वे प्रमाणमस्ति । विभुनोऽपि मनसः केनचिच्छरीरावयवेनावच्छिन्नतयैव कार्यकरत्वमिति चेन्न ; तस्य निष्कम्पत्वेऽन्यत्र कार्याभावप्रसङ्गात् । सञ्चारित्वे तु तादृशवेगवतस्तस्य देहातिरिक्तत्वमणुत्वं च साधीयः ; किमन्तर्गडुना व्यापकेन मनसा ? यस्तु सर्वेषां देहावयवानां यथासंभवमवच्छेदकत्वं ब्रूयात्; तस्य प्रागुक्तप्रसङ्गानतिवृत्तिः, अतिगौरवं च । यद्येवमिन्द्रियाणि देहान्तःस्थानि त[दा]था कथ चक्षुश्श्रोत्रयोर्दूरस्थग्राहकत्वमित्यत्राह - वृत्त्येति । वृत्तिद्वारा संबन्धादित्यर्थः । ननु वृत्तिर्यदि स्वरूपं देहपरिच्छिन्नत्वान्न दूरस्थे वृत्तिः, धर्मोऽपि न धर्मिणमतिवर्तेतेत्यत्राह - वृत्तिरिति । भूतैः सहेति वा चारैः पश्यन्तीतिवद्वा योज्यम् । यद्यप्यप्राप्यकारित्वं हैतुकगत्या हठात्कारेण वक्तुं शक्यम् ; तथाऽपि "दिवीव चक्षुराततम्" इत्याद्यागमिकव्यवहारस्वारस्यबाधाभावाद्वृत्तिद्वाराप्राप्त्युक्तिः । नयनरश्मिगतितत्प्रतिघातादिकं च भाष्योक्तम् । ननु प्राणशब्दनिर्दिष्टानोन्द्रियाणि प्रक्रम्य "सर्व एवानन्ता" इति श्रुत्या सर्वेषामिन्द्रियाणां विभुत्वं ग्राह्यमित्यत्राह - श्रुतिमितमिति । यथोक्तं भाष्ये - "हृदयस्थानां चेन्द्रियाणां तत्तन्नाडीभेदैस्तत्तत्प्रदेशविशेषप्रसर्पात् तत्रतत्र कार्यकरत्वं चावधातव्यम् । अत्र "सर्वे प्राणा अनृत्क्रामन्तीति श्रुतेस्सङ्कोचकाभावात् "मनष्षष्ठानीत्यादेश्च न्यूनसंख्याव्यवच्छेदमात्रेणाप्युपपत्तेः, कर्मेन्द्रियाणां प्रतिशरीरमुत्पत्तिविनाशं व्यष्टिसमष्टिभावराहित्यं च वदन्तः प्रत्युक्ताः ॥ ३९ ॥ इतीन्द्रियाणां सूक्ष्मत्वम् ॥
</details>


<details><summary>नरसिंह-देवः आनन्ददायिनी - ३९</summary>

प्रसङ्गसंगतिं दर्शयति - यदेतेष्विति । इन्द्रियोत्पत्तीति - मनसोऽऽपीन्द्रियत्वादिति भावः । इदमुपलक्षणं - 'एतस्माज्जायते प्राणो मनस्सर्वेन्द्रियाणि च' इति विशेषवचनात् । प्रकृत्येकदेशेति - अहङ्कारस्य प्रकृत्येकदेशतया तत्परिणामस्या(णामनसो)प्येकदेशत्वनियमादिति भावः । विशिष्य दूषणानि वक्तुम(क्तुंतदुक्ता)नुमानान्यनुभाषते - यत्त्वित्यादिना । स्पर्शरहितद्रव्यत्वादित्युक्तौ आद्यक्षणवर्तिघटादौ व्यभिचारः; तद्वारणाय सर्वदेति । यत्किञ्चिद्राहित्यवति परमाणौ व्यभिचारवारणाय स्पर्शेति । गुणे व्यभिचारवारणाय द्रव्यत्वादिति । ज्ञानासमवायीति - परमण्वादौ व्यभिचारवारणाय ज्ञानेति । असिद्धिशङ्कावारणाय संयोगेति । विषयव्यभिचारवारणाय असमवायीति । नित्यत्वं च परमाणौद्रव्यानारम्भकद्रव्यत्वं च घटादौ; नित्यत्वे सति द्रव्यानारम्भकत्वं च जात्यादौ व्यभिचारीति विशेषणानि । आदिशब्देन सर्वदा विशेषगुणशून्यद्रव्यत्वादिकं(विवक्षितम्) द्रष्टव्यम् । सर्वेषामनुमानानामात्मनि व्यभिचार इत्याह - तदेतत्सर्वमिति । द्वितीयस्य स्वरूपासिद्धिरपीत्याह - ज्ञानेति । तत्र हेतुमाह -ज्ञाननित्यत्वस्येति । तृतीयस्यापि विशेषणासिद्ध्या स्वरूपासिद्धिमाह - नित्यत्वे सतीति । तच्चास्माकमिति - तथा च तत्र व्यभिचार इति भावः । आदिशब्दोपात्तमनुमानमनुवदति - यदपीति । सर्वदेति - आद्यक्षणे व्यभिचारवारणाय सर्वदेति । असिद्धत्ववारणाय - विशेषेति । गुणादौ व्यभिचारवारणाय द्रव्यत्वादितीति विशेषणप्रयोजनं द्रष्टव्यम् । दूरस्थेति - अविभुत्वे संबन्धाभावात् स्मरणं न स्यादिति तर्कबाध इति भावः । यद्यपि शाब्दानुमित्यादिवत् संबन्धो नापेक्ष्यः; तथाऽप्यभ्युपगम्याप्याह - (नेति) अनभवेति । तदेवाह - अन्यदपीति । अणुत्वपक्षेऽपि आत्मनोऽण्यणुत्वात् तद्गतानुभवसंस्कारयोरपि देशान्तरस्थेन संबन्धाभावात्तत्संबन्धानुपपत्तेः पूर्वदोषतादवस्थ्यमित्यादिदूषणं परिहर्तव्यमित्यर्थः । परिहारस्तु विभुत्वपक्षेऽप्यतीतादिस्मरणवदिदमुपपन्नमिति । मनसो विभुत्वे सूत्रविरोधमप्याह - तदिहेति । प्रमाणमाहेति । अविभूनीन्द्रियाणि क्रियावत्त्वात् संमतवदित्यनुमानं प्रमाणमित्यर्थः । नचासिद्धिः निष्क्रमणादिमत्त्वश्रवणादिति भावः । सर्वत्र कार्योपलब्ध्यनुपपत्तिश्चन विपक्षदण्ड इत्याह - सर्वत्र कार्योपलब्धेरिति । देवतिर्यङ्मनुष्यस्थावरे(वरशरीरे)षु एकस्यात्मनो मनसो विभुत्वाभावेऽप्युप्यु(पि चक्षुरादिवदु)पपत्ते(त्ति)रित्यर्थः । ननु सौभर्यादिशरीरेषु युगदत्कार्यं दृश्यते; द्वित्रिच्छि(भि)न्नगोधाशरीरेषु चलनं दृश्यते; तत् मनोणुत्वेनुपपन्नमिति चेत्; मैवम्; मनसो विभुत्वाभावेऽपि चक्षुरादिवदु(रादेरिव सौभरीशरीरेषू)पपत्तिः । द्वित्रिच्छि(भि)न्नगोधाशरीरेषु च मनोवैभवेऽपि क्षणान्तरे चलनाभावात् चलने प्राणसम्बन्धोऽप्यपेक्ष्यः । तथा च अणुत्वपक्षेऽपि स एवास्तु! सर्वाङ्गीणसुखे च तत्तन्निमित्तविशेषः(षसंयोगः) प्रयोजक इति (व्यक्तमिति) भावः । इन्द्रियसञ्चारे प्रमाणमाह - तमुत्क्रामन्तमिति । 'तमुत्क्रामन्तं प्राणोऽनूत्क्रामति । प्राणमनूत्क्रामन्तं सर्वे प्राणा अनूत्क्रामन्ति' इत्यादिश्रुतिः -  
शरीरं यदवाप्नोति यच्चाप्युत्क्रामतीश्वरः ।  
गृहीत्वैतानि संयाति वायुर्गन्धानिवाशयात् ॥  
इति स्मृतिः । सर्वोपकरणाधिष्ठातृत्वाज्जीवोऽत्रेश्वरः । ननु 'अणवश्च' इति, सूत्रस्वारस्यात् मध्यमपरिमाण(त्वे)साधकाभावादणुत्वमित्यत्राह - तथा सतीति । ननु अधिष्ठानस्यानेकत्वे चक्षुश्श्रोत्रयोरप्यनेकत्वमस्त्वित्यत्राह - स्पर्शनरसनयोश्चेति । जविवदणुत्वा(मध्यमपीरमाणान)ङ्गीकारे गौरवदोषं चाह - सिद्धेऽपीति । अणुत्वपक्षे दूरस्थूवस्तु(दूरस्थद्रव्यशब्द) ग्रहार्थं व्यापिस्पर्शरसग्रहार्थं च संकोचविकासादिरूप(सार्ह) वृत्तिसाधकानामिन्द्रियाणां प्रचयः संघातो वा वाच्यः; तथा च अणुरूपेन्द्रियाणि तेषामणूनां विकासासंभवाद्विकासवृत्तिमद्द्रव्यं च किञ्चित् संघीभावार्थं (संघीभूतं) चक्षुरादीनामेकस्मिन्नेव शरीरे बाहुल्यं च कल्प्यमिति गौरवम् । (इन्द्रियाणां)मध्यमपरिमाणत्वे(तु)तेषामेव तादृशवृत्तिविशेषोऽङ्गीकर्तुं शक्य इति(विशेषार्हत्वात्)लाघवमिति भावः । अन्यथा - परमाणुत्वाङ्गीकारे । मनसस्त्विति - अपिशब्देन इन्द्रियत्वसाधर्म्येण मध्यमपरि-माण(त्वमेव)त्वं अणुत्वे च बाधकाभावमात्रं न साधकमिति(त्यस्वरसः) - सूच्यते । परोक्तमिति । इन्द्रियाणामनुमेयत्वं नास्तीत्युक्तमेव; तथाऽप्यनुकूलत्वान्मनोनुमानं न दूषितमिति भावः । ननु (धी) क्रमासिद्धेः कथं तन्मानम्? इत्यत्राह - अयं भाव इति । दीर्घेति -दीर्घशष्कुलीरसगन्धरूपादिधियः क्रमवत्यः (एकदा)स्वस्वविषयसन्निहिततत्तदिन्द्रिय(यान्तर)कालोत्पत्तिकज्ञानत्वात् तादृशेन्द्रियकालिकव्यासङ्गदशोत्पन्नक्रमिकधीवदिति केचिदाहुः । अन्ये तु (केचित्तु)उक्तधियो न युगपदुत्पत्तिमत्यः धीत्वात् इद्रियजन्य(धी)त्वाद्वा संमतवत् इति वदन्ति । परे तु रूपधीर्न रसकालसमुत्पन्ना रूपधीत्वात् संमतवदिति प्रत्येकमेवानुमानमित्याहुः । ननु च अदृष्टक्रमादेव धीक्रमोपपत्तौ न क्रमभाविकारणापेक्षेत्यत्राह - न चादृष्टेति । दृष्टसंपत्तावदृष्टविलम्बेन कार्यविलम्बाभावात्; अन्यथा सहकारिमात्रस्य दृष्टकारणमात्रस्य वा विलोपप्रसङ्गादिति भावः । नन्वस्तु; मनसस्तावताऽणुत्वं कथम्? इत्यत्राह - तदिहेति । नन्वस्तु मनसो मध्यमपरिमाणत्वम्? इत्याशङ्क्य किं देहपरिमाणत्वेन मध्यमपरिमाणत्वं उत ततोऽपि न्यूनपरिमाणत्वेन? इति विकल्पमभिप्रेत्य क्रमेण दूषयति - एवं देहपरिमाणत्वेऽपीत्यादिना । विभुत्वेऽपि धीक्रमं शङ्कते - विभुनोऽपि मनस इति । तस्य - शरीरावयवस्य । साधीय इति -यदि इद्रियैस्संबन्धार्थं मनोऽवच्छेदकोऽवयवोऽवयवान्तरदेशं गच्छति तदा पूर्वावयवसंयोगनाशाच्छरीरनाशस्स्यात् । इन्द्रियाणामेव यदि तद्देशप्राप्तिः विषयसंबन्धो न स्यात् । यदि तावदिन्द्रियदेशव्याप्यवयवः; तदा शरीरमेव स्यात् । यदि समवायिकारणभिन्नमवयवान्तरं; तर्हि तस्यैव मनस्त्वोपपत्तौ ततोऽतिरिक्तविभुकल्पनं व्यर्थमित्यर्थः । प्रागुक्तेति -युगपत्ज्ञानोत्पत्तिप्रसङ्गः । 'युगपत्ज्ञानानुत्पत्तिर्लिङ्गम्' इति व्यतिरेकमुखेनोक्तत्वादित्यर्थः । गौरवं चेति - शरीरावयवविशेषाणामावश्यकत्वात् तैरेव मनःकार्यसिद्धौ तत्कल्पनं गौरवमित्यर्थः । भूतैस्सहेति - इन्द्रियस्य भूतैस्सहितस्य यो विसर्पो-विकारः स वृत्तिरित्यर्थः । अन्ये तु - आप्यायकभूतानां यो विसर्पः स वृत्तिरित्याहुः । अस्मिन् पक्षे चारैः पश्यन्तीति सुसंगतम् । ननु इन्द्रियाणां परमाणुत्वेऽपि भवदुक्ताप्यायनभूतद्वारा प्रागुक्तं सर्वमुपपन्नमिति किमर्थं मध्यमपरिमाणत्वमभ्युपगम्यत इति चेत्; सत्यम्; इन्द्रियाणां कार्यत्वात् कार्यस्य मध्यमपरिमाणत्वनियमादिति भावः । तथापीति - परिणामद्वारा प्राप्तिः । वृत्तिर्हि विकारविशेषः; स च इन्द्रियव्याप्तिरेवेति भावः । ननु आगमिकव्यवहारस्वारस्यबाधाभावादित्यनेन रश्मिद्वारैव हैतुकवत् प्राप्तिस्सूच्यते । अत एव न्यायसिद्धाञ्जने 'दूरस्थग्रहणे तु चाक्षुषमहः - प्रसरात् संबन्धसिद्धिः । तच्च करणपादद्वितीयाधिकरणे प्रपञ्चितम् । प्रतिबिम्बग्रहणे तु स्वच्छद्रव्यप्रतिहतस्य नयनमहसः प्रतिप्रसरादि (मूलत्वं)भ्रान्त्यधिकरणे पूर्वपक्षेऽभिहितम्' इत्यादिना नयनरश्मि(गमना)प्रसरादिकमुक्तम्; तत्कथं भाष्यानुमतम्? इत्यत्राह - नयनरश्मीति । 'त एते सर्व एव समाः सर्वेऽनन्ताः' इति श्रुतेः 'अथ यो ह वैताननन्तानुपास्ते' इत्युपासनोपक्रमात् उपास्यप्राणविशेषणभूतकार्यबाहुल्यपरत्वमित्याह - यथोक्तं भाष्य इति । 'अणवश्च' इति सूत्रभाष्य इत्यर्थः । अत्र 'सर्वे प्राणा अनूत्क्रामन्ति' इति श्रुतेस्संकोचकाभावादिति - ननु कर्मेन्द्रियाणां शरीरेण सहोत्पत्तिविनाशौ; न पुनस्तेषां जीवेन स(तेनैव स)हि गमनम्; तथाच कथं न संकोचः? अन्यथा सारे 'हस्तादयोऽपीन्द्रियाणि जीवे देहान्तरव(न्तराव)(ऽन्तर) स्थिते उपकारकत्वाविशेषात्' इति वचनं विरुध्येत; देहान्तरवस्थितस्य जविस्योपकारकाणि न तु सहागतानीति प्रतीतेः । तथा भाष्येऽपि 'न सप्तैवेन्द्रियाणि; अपि त्वेकादश; हस्तादीनामपि शरीरेऽवस्थिते जीवे तस्य भोगोपकरणत्वादिति' अत्रापि सहागमानाप्रतीतेर्विरोधः । तथा दीपे व्यक्तमेवोक्तम् - 'श्रोत्रादीनि जीवेन शरीरान्तरगमनेऽपि गच्छन्ति; वाग्घस्तादीनि कर्मेन्द्रियाणि तु स्थिते शरीरे तेनैव सहोत्पत्तिविनाशयोगीन्युपकारकाणि' इति; तथा च दपिविरोधश्चेति चेत्; अत्राहुः - नैव विरोधः 'प्राणगतेश्च' इति सूत्रे 'सर्वे प्राणा अनूत्कामन्ति' इत्युदाहृतत्वात् । 'सप्तगतेः' इत्यधिकरणे च 'यानि त्वितराणि विषयाणां ग्राहकत्वेन तेषामौपचारिकः प्राणत्वव्यपदेशः' इति पूर्वपक्षं कृत्वा 'हस्तादयस्तु स्थितेऽतो नैवम्' इति तेषामपि प्राणत्वसमर्थनात् प्राणत्वभिन्द्रियत्वं 'प्राणगतेश्च' इत्यस्यैव समनन्तरे 'अग्न्यादिगतिश्रुतेरिति चेन्न भाक्तत्वात्' इति सूत्रे भाष्यम् - 'यत्रास्य पुरुषस्य मृतस्याग्निं वागप्येति वाचं प्राणः चक्षुरादित्यं इत्यादिना प्राणानां जीवमरणकाले अग्र्यादिष्वप्ययश्रवणात् न तेषां जीवेन सह गमनमिति गतिश्रुतिरन्यथा नेयेति चेन्न; भाक्तत्वादग्न्यादिष्वप्ययश्रवणस्य' इत्यादिकम् । अतः कर्मेन्द्रियस्य वाचोऽत्र गतिरभ्युपेतेति तदन्येषामपि सममेव । तथा सारेऽप्युक्तम् - 'सप्तानां गतिश्रवणं विशेषणं च तेषां प्राधान्यात्' इति । दीपेऽपि 'सप्तानामेव गतिश्रवणं योगकाले विशेषणं च ज्ञानेन्द्रियाणां मनसः तत्प्रवृत्तिरूपबुद्धेश्च प्राधान्यात् इत्यादि । न च आहङ्कारिकेन्द्रियवादिनः प्रतिशरीरमिन्द्रियोत्पत्तिलयावुपपद्येते; पाण्याद्यधिष्ठानानि त्वनिन्द्रियाणीति तदुत्पत्तिलयोपपत्तिः । कथं तर्हि श्रोत्रादीनीत्यादेर्निर्वाहः इत्थम् - परमतवत् प्रतिशरीरमुत्पत्तिविनाशाभ्युपगमेऽपि तेषामिन्द्रियत्वं सिध्यतीति' हस्तादयस्तु स्थितेऽतो नैवम्' इति सूत्रस्य योजनान्तराभिप्रायेणैवमुक्तम् । अत एकादशेन्द्रियाण्यपि शरीरान्तरेष्वप्यनुवर्तन्त इति भाष्यकाराभिप्रायं प्रतीम इति । अन्ये तु - उत्क्रमणशब्दस्य क्रियया पूर्वूदेशविभागपूर्वकदेशान्तरसंयोगपरस्य विभुत्वपक्षे देशान्तरसंयोगमात्रे संकोचो वाच्यः; तत्र मानं नास्तीत्यर्थः । न चानन्त्यश्रुतिरेव मानम्; आनन्त्यश्रुतेः कालपरिच्छेदाभावस्य उत्पत्तिश्रुतिबाधेन देशपरिच्छेदाभावपरतया संकोचस्यावश्यकत्वात् अनन्तशब्दस्य बहुव्रीहिसमासत्वेन लक्षणयान्यपरत्वस्य स्वतः प्राप्तत्वात् । वाक्यत्वाच्च उत्क्रान्तिश्रुतेर्जघन्यत्वात् न तत्र तद्विरुद्धार्थप्रतिपादनसामर्थ्यमिति न संकोच इत्याहुः । मनष्षष्ठानीति - इन्द्रियाणामेव गतागतश्रवणात् कर्मेन्द्रियाणामिन्द्रियत्वाभावशङ्केत्याहुः । अन्ये तु उत्क्रान्तिप्रकरणे 'मनष्षष्ठानि' इति ज्ञानेन्द्रियाणामेवोक्तेः कर्मेन्द्रियेषु प्रतिशरीरमुत्पत्त्यादिशङ्कां परिहरति - मनष्षष्ठानीति । व्यष्टिसमष्टीति - तत्वोत्पत्तिकाल एव सर्वेषां संघीभूयावस्थितिर्व्यष्टिः । तत्तच्छरीरेषु पृथगवस्थानं समष्टिः । इदमुपलक्षणम् - सौगतकल्पितं स्त्रीन्द्रियपुरुषेन्द्रियादिवि(भ)भाजनं मानाभावान्निरस्तम् । अन्यैर्मनस्तैजसत्वं राजसाहङ्कारजन्यत्वं कर्मेन्द्रियत्वमित्यादि क(ज)ल्पिततमपि मानाभावान्निरस्तम् । तानीन्द्रियाणि प्रतिनियतानि, आमोक्षं आसृष्टेः परकायप्रवेशेऽपि तैस्सह प्रविशति; मृतशरीरप्रवेशे तथा दर्शनात् 'गृहीत्वैतानि संयाति' इति स्मृतेरन्यदीयकरणस्यान्योपभोगकरणत्वायोगाच्च जीवच्छरीरेऽपि तैस्सह प्रवेश इति । अन्ये तु -प्रकृष्टादृष्टवशादन्यदीयभोगायतनस्यान्यदीयभोगायतनत्ववदन्योपकरणत्वं संभवतीति जीवच्छरीरे तैर्विनाऽपि प्रवेश इति वदन्ति । इन्द्रियेषु प्राकृताप्राकृतीवभागान् केचिदाचार्या आहुः । अपरे तु - नित्यमुक्तादिज्ञानस्य करणाधीनत्वाभावात् प्रयोजनशून्याऽप्राकृतेन्द्रियकॢप्तिः । 'कप्यासं पुण्डरीकमेवमक्षिणी' इत्यादिव्यपदेशस्तु संस्थानमात्राभिप्राय इत्याहुः ॥ ३९ ॥  
इन्द्रियाणां सूक्ष्मत्वम्
</details>
