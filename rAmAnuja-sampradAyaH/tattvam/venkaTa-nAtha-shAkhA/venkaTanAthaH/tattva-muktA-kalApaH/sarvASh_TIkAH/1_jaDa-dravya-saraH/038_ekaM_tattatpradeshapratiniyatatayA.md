+++
title = "038 एकं तत्तत्प्रदेशप्रतिनियततया"

+++
<details><summary>मूलम्</summary>

एकं तत्तत्प्रदेशप्रतिनियततया शक्तिभेदं प्रपन्नं देहव्यापीन्द्रियं चेत्प्रथममिह भवेदागमेनैव बाधः ।  
नो चेत्स्याद्देहभेदप्रतिनियततया सर्वजन्तोस्तदेकं भेदाम्नानादकॢप्तेरपि न च भजते देह एवेन्द्रियत्वम् ॥ ३८ ॥
</details>

<details><summary>सर्वाङ्कषा - ३८</summary>

ननु एवं यदि मनसैव सर्वनिर्वाहः, तर्हि इन्द्रियभेदोऽपि मा अस्तु, सर्वेषामप्यहंकारोपादानकत्वस्य समत्वात्, इत्याशंक्य समाधत्ते - एकमित्यादिना । देहव्यापि एकम् इन्द्रियं **तत्तत्प्रदेशप्रतिनियततया** = चक्षुर्गोलकनासाग्रजिह्वादिप्रदेशानां विलक्षणत्वात्, **प्रतिनियततया** = व्यवस्थितत्वेन **शक्तिभेदम्** = रूपादितत्तद्विषयग्रहणानुकूलशक्तिविशेषम् **प्रपन्नम्** = प्राप्तं भवति । एक एव प्राणः यथा हृदयाद्युपाधिवशात् पञ्चधा भूत्वा प्राणापानव्यानोदानसमानभेदात् पञ्चधा भवति, एवमेव प्रकृतेऽपि भवतु । अत्र प्राणशब्दः पञ्चप्राणवाची, प्राणविशेषवाची च। एवमेक एव प्राणः उपाधिवशात् परस्परविलक्षणं कार्यं करोति, तथैव देहव्याप्येकमेवेन्द्रियंम् स्थानभेदात् संज्ञाभेदं प्राप्य कार्यभेदमपि करोतीत्यङ्गीकारे लाघवमस्तीत्यभिप्रायः । **चेत्** = एवञ्चेत् **इह** = एतद्विषये प्रथमम् आगमेनैव **बाधः** = श्रुत्या बाधः भवेत् । श्रुतौ चक्षुरादीनां पृथगेव निर्देशात् श्रुतिविरोधः । श्रुतेरन्यथानयनं क्रियतामिति चेदाह - नो चेदित्यादि । इन्द्रियनानात्वं यदि नोच्यते, तर्हि सर्वजन्तोःसकलप्राणिनामपि **तत्** =इन्द्रियंम् **देहभेदप्रतिनियततया** = तत्तत्प्रदेशप्रतिनियततया यथा व्यवस्था, तथैव देहभेदेन अनुभवव्यवस्थाया वक्तुं शक्यत्वात् एक॑म् स्यात्, तत्पक्षापेक्षयात्यन्तलाघवात् । अस्तु का 

39. 

[[81]]

[ इन्द्रियाणामणुत्वम् ] 

सूक्ष्माण्येकादशाक्षाण्यपि; न यदि, कथं देहतो निष्क्रमादिः चित्ताणुत्वे तु सर्वेन्द्रियसमुदयने धीक्रमोऽप्यस्तु मानम् । वृत्त्याऽक्ष्यादेर्दवीयः प्रमितिजनकता; वृत्तिराप्यायनार्थैः 

भूतैर्जातः प्रसर्पः; श्रुतिमितमपि चानन्त्यमेषां स्वकार्यैः ॥39॥ 



हानिरिति चेत्, तर्हि ततोऽपि लाघवात् देह एवेन्द्रियं भवतु, जीवोपकारत्वरूपस्याकारस्य देहेन्द्रिययोः समानत्वात्, तत्तदवयवभेदेन दर्शनादिकार्यभेदस्य वक्तुं शक्यत्वाच्च । अस्तु तदपि, का हानिरिति चेत्, **भेदाम्नानात्** = इन्द्रियाणि ह्याहङ्कारिकाणि, देहस्तु भौतिकः । इन्द्रियाणि अतिसूक्ष्माणि, देहस्तु अतिस्थूलः । एवमादिबहुधाभेदस्य देहेन्द्रिययोः श्रवणात्, **अक्लृप्तेरपि** = केवलं तर्कमूलककल्पनायाः सिद्धान्तेऽनङ्गीकाराच्च देह एव इन्द्रियत्वं न च भजते नैव भजते । लाघवमात्रगणने जीवभेदोऽपि न स्यात् । अत्रापीष्टापत्तौ, समाधानं जीवसरे विस्तरेण भविष्यति ॥ ३८ ॥
</details>


<details><summary>सर्वाङ्कषा-पाठान्तरम् - ३८</summary>

ननु एवं यदि मनसैव सर्वनिर्वाहः, तर्हि इन्द्रियभेदोऽपि मा अस्तु, सर्वेषामप्यहंकारोपादानकत्वस्य समत्वात्‌, इत्याशंक्य समाधत्ते - एकमित्यादिना । देहव्यापि एकम्‌ इन्द्रियं तत्तत्प्रशप्रतिनियततया = चक्षुर्गोळकनासाग्रजिह्वादिप्रदेशानां विलक्षणत्वात्‌, प्रतिनियततया = व्यवस्थितत्वेन शक्तिभेदम्‌ = रूपादितत्तद्विषयग्रहणानुकूलशक्तिविशेषं प्रपन्नम्‌ = प्राप्तं भवति । एक एव प्राणः यथा हृदयाद्युपाधिवशात्‌ पञ्चधा भूत्वा प्राणापानव्यानोदानसमानभेदात्‌ पञ्चधा भवति, एवमेव प्रकृतेऽपि भवतु । अत्र प्राणशब्दः पञ्चप्राणवाची, प्राणविशेषवाची च । एवमेक एव प्राणः उपाधिवशात्‌ परस्परविलक्षणं कार्यं करोति, तथैव देहव्याप्येकमेवेन्द्रियं स्थानभेदात्‌ संज्ञाभेदं प्राप्य कार्यभेदमपि करोतीत्यङ्गीकारे लाघवमस्तीत्यभिप्रायः । चेत्‌ = एवञ्चेत्‌ इह = एतद्विषये प्रथमम्‌ आगमेनैव बाधः = श्रुत्या बाधः भवेत्‌ । श्रुतौ चक्षुरादीनां पृथगेव निर्देशात्‌ श्रुतिविरोधः । श्रुतेरन्यथानयनं क्रियतामिति चेदाह - नो चेदित्यादि । इन्द्रियनानात्वं यदि नोच्यते, तर्हि सर्वजन्तोः = सकलप्राणिनामपि तत्‌ = इन्द्रियं देहभेदप्रतिनियततया = तत्तत्प्रदेशप्रतिनियततया यथा व्यवस्था, तथैव देहभेदेन अनुभवव्यवस्थाया वक्तुं शक्यत्वात्‌ एकं स्यात्‌, तत्पक्षपेक्षयात्यन्तलाघवात्‌ । अस्तु का हानिरिति चेत्‌, तर्हि ततोऽपि लाघवात्‌ देह एवेन्द्रियं भवतु, जीवोपकारत्वरूपस्याकारस्य देहेन्द्रिययोः समानत्वात्‌, तत्तदवयवभेदेन दर्शनादिकार्यभेदस्य वक्तुं शक्यत्वाच्च । अस्तु तदपि, का हानिरिति चेत्‌, भेदाम्नानात्‌ = इन्द्रियाणि ह्याहङ्कारिकाणि, देहस्तु भौतिकः । इन्द्रियाणि अतिसूक्ष्माणि, देहस्तु अतिस्थूलः । एवमादिबहुधाभेदस्य देहेन्द्रिययोः श्रवणात्‌, अक्लृपतेरपि = केवलं तर्कमूलककल्पनायाः सिद्धान्तेऽनङ्गीकाराच्च देह एव इन्द्रियत्वं न च भजते = नैव भजते । लाधवमात्रगणने जीवभेदोऽपि न स्यात्‌ । अत्रापीष्टापत्तौ, समाधानं जीवसरे विस्तरेण भविष्यति ॥ ३८ ॥
</details>


<details><summary>सर्वार्थसिद्धिः - ३८</summary>

नन्वेवं बाह्यकरणभेदोऽप्यपोहितुं शक्यः, मनोवदेकस्य वृत्तिभेदात्पृथक्कार्यव्यपदेशोपपत्तेः । आहुश्च बाह्यैकदे-शिनः - "एकैकदेहेष्वेकमेवेन्द्रियम्" । प्रदेशभेदैस्तु रूपादिप्रकाशनशक्तिनियमः । षडायतनागमोऽपि तथैव व्यवस्थाप्यः, स्वरूपभेदप्रयोजनाभावात् । "कल्प्यते शक्तिभेदश्चेच्छक्तिरेवेन्द्रियं भवेत्" इति चायुक्तम्, धर्मिकल्पनातो वरं हि धर्मकल्पनम् । प्रदेशानामेव तत्तत्करणत्वोपपत्तौ प्रदेशिकॢप्तिरनर्थिकेति चेन्न ; देहव्यापिनः स्पर्शस्योभयसंमतेः, तस्य च करतलप्रकोष्ठास्यनेत्रादिषु स्पर्शग्रहणशक्तिवैषम्यदृष्टेः । अतश्चैकस्यैव सर्वत्र देहे स्पर्शनत्वम्, तत्रतत्र चक्षुरादित्वं चेति । तदेतदाह - एकमिति ॥ किमेकेन्द्रियस्य श्रुतस्य कल्पितस्य वा शक्तिभेदव्यवस्थापनमिति विकल्पमभिप्रेत्याद्यं दूषयति - प्रथममिति । बाधस्य दूषणान्तरादौद्भट्यसूचनाय प्राथम्योक्तिः । आगमेनैव - धर्मिग्राहकेणैवेत्यर्थः । गौरवदोषश्च कॢप्तिपक्षे वक्तव्यः, नास्मत्पक्ष इति चाभिप्रेतम् । इन्द्रियकॢप्तिः प्रागेव निरस्ता । अत्र तदेकत्वकॢप्तावतिप्रसङ्गमाह - नो चेदिति । यथैकमेवाकाशं तत्तत्पुरुषादृष्टोपार्जितकर्णशष्कुल्यवच्छेदभेदैः प्रतिपुरुषं व्यवस्थितोपकारकमिति वैशेषिकादिभिः कल्प्यते, तथा त्वयाऽप्येकमेवेन्द्रियं तत्तद्भोगायतनभेदनियतशक्तिकं सर्वोपकारकं कल्प्यमिति भावः । न चैवमस्त्विति वाच्यम् ; अपसिद्धान्तात् । ननु च नानादेहमध्येषु वसतः कथमेकत्वमिति चेत् ; चक्षुर्गोलकाद्यवच्छिन्नानामिन्द्रियप्रदेशभेदानां कथम् ? न कथञ्चिदिति चेत्तर्ह्यनेकेन्द्रियवादः । पुञ्जैकत्वमस्त्विति चेत् किमतः ? ग्राहकांशानां मिथो[भिन्न]विभक्तत्वात् । न च तत्ता तदन्यस्य न च तस्य ततोऽन्यता । सत्ताद्यैर्जैनवद्वाच्या सर्वमानविरोधतः ॥ स्पर्शनस्य पुञ्जस्य भागाश्चक्षुरादय इत्यप्यसत् ; नियामकाभावात् । अत्रावयविसामान्यसादृश्यापोहादिभिरैक्यकल्पने अपसिद्धान्तातिप्रसङ्गौ, देहातिरिक्तेन्द्रियकल्पनं चास्मिन्पक्षे अपार्थम् । न ह्यत्र दृष्टहानिरदृष्टकल्पना वा; कुतस्तद्गौरवम् ?अतिरिक्तेन्द्रियकल्पनेऽपि देहावयवानां नियतोपकारकत्वमिष्यते । अस्तु तर्ह्ययमेव पक्ष इत्यत्राह -भेदाम्नानादिति । अयं भावः - भौतिकाद्देहात् इन्द्रियाणां सात्त्विकाहङ्कारोपादानकत्वेन भेदाम्नानात् -कॢप्तिप्रसङ्गाभावात् बाधाच्च मुधाऽत्र लघुपक्षोक्तिरिति ॥ ३८ ॥ इत्येकेन्द्रियवादभङ्गः ॥
</details>


<details><summary>अभिनव-रङ्गनाथः भाव-प्रकाशः - ३८</summary>

भौतिकादित्यादि - 'पञ्चतन्मात्रा भूतशब्देनोच्यन्ते । अथ पञ्च महाभूतानि भूतशब्देनोच्यन्ते । अथ तेषां यत्समुदयं तच्छरीरमित्युक्तम्, इति मैत्रायणीयश्रुतिर्देहं भौतिकमावेदयति । विष्णुपुराणे -  
त्रिविधोऽयमहङ्कारा महत्तत्त्वादजायत ।  
भूतेन्द्रियाणां हेतुस्स त्रिगुणत्वान्महामुने ॥ १।२।३८ ॥  
इत्युपक्रम्य -  
भूततन्मात्रसर्गोऽयमहङ्कारात्तु तामसात् ।  
तैजसानीन्द्रियाण्याहुर्देवा वैकारिका दश ।  
एकादशं मनश्चात्र देवा वैकारिकाः स्मृताः ॥ १।२।४८ ॥  
इत्यन्तग्रन्थे भूतानां तामसाहङ्कारकार्यत्वस्य एकादशानामिन्द्रियाणां सात्विकाहङ्कारकार्यत्वस्याभिधानाद्देहादिन्द्रियाणां भेदस्सिद्ध इति भावः । अत्र 'देवा वैकारिका दश । एकादशं मनश्चात्र' इति पृथङ्मनसो वैकारिकत्वमभिधाय 'देवा वैकारिकास्स्मृताः' इति दशानामिन्द्रियाणां वैकारिकत्वोक्तिः 'दशेमे पुरुषे प्राणा आत्मैकादशः' २५-९-४ इति बृहदारण्यकश्रुत्यनुसारेण तदर्थनिर्धारणाय । तेन तत्र आत्मशब्दो मनःपरः । यथोक्तं - 'हस्तादयस्तु' इत्यादिसूत्रे शंकरभाष्येऽपि ''उत्तरसंख्यानुरोधात्त्वेकादशैव ते प्राणाः स्युः; तथाचोदाहृता श्रुतिः - 'दशेमे पुरुषे प्राणाः आत्मैकादशः' इति । आत्मशब्देन चात्रान्तःकरणं परिगृह्यते करणाधिकारात्'' इत्यारभ्य ''सर्वार्थविषयं त्रैकाल्यवृत्ति मनस्त्वेकमनेकवृत्तिकम्'' इत्यन्तम् । अत्रानन्दगिरिटीका - 'बाह्येन्द्रियाणामित्थमनुमानेऽपि कथं मनसोऽनुमानं तत्राह -सर्वेति । इन्द्रियाणां वर्तमानतत्तदेकार्थनियतत्वादतीतादिसर्वार्थज्ञानाच्च तदर्थमिन्द्रियान्तरं कल्प्यमित्यर्थः' इति । एतेन अद्वैतपरिभाषाभूमिकायां गोविन्दसिंहोक्तिश्शंकरभाष्याद्यपरामर्शमूलेति सिद्धम् । \*इन्द्रियोत्पत्तीति - 'अत्र राजा सर्वेपुरुषाश्च वर्तन्ते' इत्यादितो राज्ञोऽपुरुषत्वं यथा न सिध्यति तथा - 'एतस्माज्जायते प्राणो मनस्सर्वेन्द्रियाणि च' इत्यादिश्रुतिभ्योऽपि मनसोऽनिन्द्रियत्वं न सिध्यतीति भावेन मनउत्पत्तीत्यनभिधाय इन्द्रियोत्पत्तीत्युक्तम् ॥ ३८ ॥
</details>


<details><summary>नरसिंह-देवः आनन्ददायिनी - ३८</summary>

अक्षेपसंगतिमाह - नन्वेवमिति ।  
ज्ञानेन्द्रियाणि पञ्चापि तथा कर्मेन्द्रियाणि च ।  
मनो बुद्धिरिति प्रोक्तं द्वादशायतने बुधैः ॥  
इति । बौद्धैः (बाह्यकरणानां) द्वादशानामङ्गीकारादेकदेशिन इत्युक्तिः । आगम इति -  
चक्षुः श्रोत्रं तथा प्राणं रसनं स्पर्शनं मनः ।  
रूपादिबोधहेतुत्वादेतान्यायतनानि षट् ॥  
इति बौद्धविलासवचनमपि शक्तिभेदपरतया व्यवस्थाप्यमित्यर्थः । ननु शक्तिभेदो यद्यङ्गीक्रियते तर्हीन्द्रियभेद एवाङ्गीक्रियतां अविशेषादिति शङ्कते - कल्प्यते शक्तिभेदश्चेदिति । इन्द्रियकल्पनापक्षेऽपि शक्तिभेदकल्पनाया आवश्यकत्वादिति भावः । ननु यद्येकस्मिन् शक्तिभेदकल्पना तदा चक्षुरादिदेशव्यापीन्द्रियावयवि कल्प्यं; अन्यथा शक्तिभेदव्यवस्थायोगात्; तथा च तदारम्भकतत्तद्देशवर्त्यवयवानामेव करणत्वमस्तु किं तदवयविना तत्र शक्तिभेदकल्पनया च? इति शङ्कते - प्रदेशानामेवेति । नेति - तादृशस्य त्वगिन्द्रियस्य त्वयाऽभ्युपगमादिति भावः । नन्वेकस्मिन् विचित्रशक्तिकल्पनं क्वचिदपि न दृष्टमित्यत्राह - तस्य चेति । दूषणान्तरादिति - नो चेदित्यादिदूषणान्तरादित्यर्थः । भिन्नेन्द्रियकॢप्तिपक्षे तदुक्तं परिहरति - गौरवदोषश्चेति । इन्द्रियकॢप्तिरिति - कल्प्यत्वे गोळकातिरिक्तं न सिध्येदित्यादिना निरस्तेत्यर्थः । अतिप्रसङ्गमेवोपपादयति - यथैकमेवाकाशमिति । तत्तद्भोगायतनं - तत्तच्छरीरं तत्तदिन्द्रियाधिष्ठानं वा । अपसिद्धान्तादिति - 'प्रतिपुरुषभिन्नं तदायतनसंज्ञितम्' इत्युक्तेरिति भावः । नानादेहमध्येष्विति - नानादेशस्यदेहान्तराळदेशेष्वित्यर्थः । ननु नानादेहमध्येषु सत्त्वमसिद्धं । नचानुपलम्भस्साधकः योग्यानुपलम्भाभावात्; न च मध्यदेशेऽपि तत्सत्त्वे कार्यप्रसङ्गः भोगायतनावच्छेदेनैव तदनुकूलशक्तिनैयत्यादिति परिहारे सत्येव प्रतिबन्द्या समाधत्ते - चक्षुर्गोळकेति । चक्षुश्श्रोत्रगोळकमध्ये तदवयवानामभावात् तत्प्रदेशावयवानां कथमैक्यमित्यर्थः । तर्हीति - तत्प्रदेशानां भिन्नानामिन्द्रियत्वादिति भावः । किमत इति - ग्राहकांशैक्यानुपपादनादिति भावः । ननु प्रदेशानां मिथो भिन्नत्वेऽपि पुञ्जैक्यादैक्यमस्तु इति चेत् तत्राह - नचेति । तदन्यस्य - तद्भिन्नस्य तत्ता - तत्तादात्म्यं, तदात्मनो वा तद्भिन्नत्वं न संभवतीत्यर्थः । ननुभिन्नस्याप्यभिन्नताऽस्तु 'स्यादस्ति' इति न्यायेनेत्यत्राह - सत्त्वाद्यैरिति । तथा सति सर्वमानविरोधात् जैनमतवद्दूषणवचनार्हमित्यर्थः । पुञ्जैक्यमपि नास्तीत्याह - स्पर्शनेति । ननु तव स्पर्शनेन्द्रिय (वि)भा(गभेदेऽपि)गादेरपि स्पर्शनेन्द्रियावयविवत् ज्वालानां भेदेऽपि सामान्यसादृश्यापोहादिनैक्यवदैक्यमस्त्विति चेत्; अत्राह - अवयवीति । अवयविसामान्यपक्षेऽपसिद्धान्तो बौद्धस्य; तदभावात्सामान्यादिषु त्रिष्वतिप्रसङ्गः । एतादृशैक्यकल्पनं च (कल्पनस्य च न किंचित्प्रयोजनं भेदाविरोधित्वात्) नेन्द्रियभेदविरोधीत्यपि ध्येयम् । कल्पनपक्षेऽपि देहस्यैवावश्यकतया इन्द्रियत्वमस्त्वित्यत्राह - अतिरिक्तेति । नन्विन्द्रियाणि देहभिन्नानीति न क्वचिदप्याम्नातमित्यत्राह - अयं भाव इति । साक्षाद्भेदाम्नानाभावेऽपि उभयोर्भिन्नोपादानकत्वदेहाश्रितत्वादिबोधनात् तत्सिद्धमिति भावः । कॢप्तिपक्षे लाघवन्यायेन देहस्येन्द्रियत्वप्रसङ्गो नात्र कॢप्तिरित्यत्राह - कॢप्तिप्रसङ्गाभावादिति ॥ ३८ ॥  
 एकेन्द्रियवादभङ्गः ।
</details>
