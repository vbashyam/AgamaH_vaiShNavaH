+++
title = "068 कालोऽध्यक्षावसेयः क्षणलवदिवसाद्यंशतोऽर्थान्विशिंषन्"

+++
<details><summary>मूलम्</summary>

कालोऽध्यक्षावसेयः क्षणलवदिवसाद्यंशतोऽर्थान्विशिंषन् साक्षाद्धीस्तत्तदर्थेष्विव भवति हि नः कापि कालान्वयेऽपि ।  
तत्संयोगाः परत्वादय इति च ततोऽप्येष नैवानुमेयो नो चेन्न क्वापि लोकव्यवहृतिविषयोऽव्यक्तवत्स्यादनेहा ॥ ६८ ॥
</details>

<details><summary>सर्वाङ्कषा - ६८</summary>

एवं कालस्यातिरिक्तत्वं प्रसाध्य, तस्य प्रत्यक्षत्वमप्याह - काल इत्यादिना । कालः क्षण- **लवदिवसाद्यंशतः** =क्षणलवदिवसमासादिभेदतः **अर्थान्** = पदार्थान् **विशिषन्** = विशेषयन् **अध्यक्षावसेयः** = 

[[121]]

तत्संयोगाः परत्वादय इति च; ततोऽप्येष नैवानुमेयः 



नो चेत्, न क्वापि लोकव्यवहृतिविषयोऽव्यक्तवत् स्यादनेहा ॥68॥ 

। 

प्रत्यक्षविषयो भवति । लोके हि सर्वः घटादिग्रहवेलायामेव 'इदानीं घटः' इति घटस्य वर्तमानतामपि पश्यति । वर्तमानता नाम वर्तमानकालसंबन्धः । अतश्च चक्षुषैव वर्तमानकालग्रहणात् कालः प्रत्यक्षः । एवं तत्तदिन्द्रियैः तत्तद्वस्तुग्रहणवेलायां वर्तमानकालः तत्तदिन्द्रियग्राह्य एव । प्रमाणान्तरादर्शनात्, कालव्यवहाराच्च । तच्च वर्तमानत्वं घटादेः भूतात् व्यावर्तकम् । अतः **विशिषन्** = भूतादिभ्यः वर्तमानं व्यावर्तयन्नित्यर्थः । एवं व्यावर्तयन् एवं प्रदर्शकत्वादेव, हेतौ शतृ, कालः अध्यक्षावसेय इत्यन्वयः । तत् अनुमानमेव कुतो न स्यादित्यत्राह - साक्षादित्यादि । **हि** = यतः नः अस्माकं सर्वेषाम् **तत्तदर्थेष्विव** = तत्तत्पदार्थेषु यथा विशेषणानां ग्रहणम्, तथैव **क्वापि** = कुत्रचित् **कालान्वयेऽपि** = कालसंबन्धेऽपि साक्षाद्धीःः प्रत्यक्षात्मकं ज्ञानमेव भवति । यथा 'नीलो घटः' इति प्रतीतिः नीलरूपविशिष्टघटविषयिणी, तद्वदेव 'सन् घटः' इति वर्तमानत्वरूपविशिष्टघटविषयिणी । अतः उभयोः प्रत्यक्षत्वम् समानम् इति नानुमानमिदम् ॥ 



एवं कालस्य प्रत्यक्षत्वे, **परत्वादयः** = अधिककालसंयोगरूपं परत्वम्, न्यूनकालसंयोगरूपमपरत्वं च **तत्संयोगाः** = कालसंयोगरूपा एव इति **च** = इत्यपि प्रत्यक्षसिद्धा एव । ततोऽपि हेतोः एषः कालः नैव अनुमेयः । नो **चेत्** = एवमनङ्गीकारे, **अनेहा** = कालः **अव्यक्तवत्** = प्रकृतिवत् **क्वापि** = कुत्रापि लोकव्यवहृति- **विषयः** = लोके पामराणामपि दैनन्दिनव्यवहारेष्वपि विषयः न स्यात् । त्रिगुणं प्रकृतिद्रव्यं हि अव्यक्तपदवाच्यम्, अत एव कस्यापि न **व्यक्तम्** = व्यवहारेषु गोचरो न भवतीति सर्वानुभवसिद्धम् । कालस्तु एतद्विपरीततया पामराणामपि ‘अद्य’ ‘तदा' ' श्वः 'ह्यः' इत्यादिषु प्रतिवाक्यं व्यवहारविषयो भवतीति सर्वप्रसिद्धम् । सर्वथा, सर्वदा अतीन्द्रियश्चेत् कालः कथमेतावत्सु व्यवहारेषु विषयो भवतीति वक्तव्यम् । अतः तावत्प्रसिद्धस्य तस्य प्रत्यक्षत्वमनिवार्यम् । रूपरहितस्य कथं प्रत्यक्षत्वमित्यादिकं तु पूर्वमेव समाहितम् ॥ 

वस्तुतस्तु - कालः केनेन्द्रियेण गृह्यते? चक्षुषैव, तथानुभवादिति चेत्; अत्रेदं प्रष्टव्यम् - त्वचा घटग्रहणेऽपि घटस्य वर्तमानत्वं गृह्यत एव, अतः चक्षुषैवेति कथम् ? अस्तु त्वचापि ग्रहणं का हानिरिति चेत्; न कापि हानिः, किन्तु घ्राणेन्द्रियादिभिः गन्धादिग्रहणे तत्र गन्धेऽपि वर्तमानत्वं घ्राणादिभिः गृह्यत इति वक्तव्यम् । अस्तु तथैव, सर्वैरपीन्द्रियैरयं गृह्यत इति चेत्; जिह्वयापि स गृह्यत एवेति वक्तव्यम् । एवं पञ्चभिरपीन्द्रियैर्गाह्यं वस्तु लोके शशशृङ्गादितुल्यम् । अयमेव कालस्तादृशो विलक्षणोऽस्तु, का हानिरिति चेत्, घ्राणेन्द्रियादिकं तत्तद्गुणमात्रग्राहकम्, न तु द्रव्यग्राहकमिति सर्वसंप्रतिपन्नम् । कालस्तु द्रव्यम् । तस्य कथं घ्राणेन ग्रहणम् ? गृह्यते किल गन्धस्य तदा तत्राऽस्तित्वमिति चेत्, अस्तित्वं हि सत्त्वम् । तच प्रमाणसंबन्धमात्रम्, न तु कालसंबन्धः । नो चेत् 'पर्वतो वह्निमान्' इत्यादौ पर्वते वह्नेरस्तित्वग्रहणात्, कालोऽनुमेयोऽपि स्यात् । ततः कालः सर्वप्रमाणगम्यः स्यात् । अतः कालः न प्रत्यक्षः, किन्त्वतीन्द्रिय एव । कालस्यैन्द्रियकत्वे भूतभविष्यतोः कथं ग्रहणम् ? प्रत्यक्षं हि वर्तमानमात्रग्राहि सर्वेषाम् । मनसेति चेत्, मनः न बाह्ये स्वतन्त्रम् । प्रत्यक्षत्वे, कालोपाधिरिव, उपहितः कालोऽपि कस्यापि पृथक् प्रत्यक्षतया गृह्येत; तथा न 



69. 

70. 

[[122]]

[क्षणदिवसादिव्यवहारनिर्वाहः] - 

कालस्योपाधिभेदात् कतिचिदभिदधत्यब्दमासादिभेदं 

तत्तद्रूपेण कालः परिणमत इति प्राहुरेके, तदा तु । 

ये तत्रोपाधयः स्युः त इह परिणतिं प्राप्नुयुः सानुबन्धाः 

नित्यो व्यापी च तादृक्परिणतिभिरसौ सर्वकार्ये निमित्तम् ॥69॥ 

[ जगतः भगवद्विभूतिरूपत्वम् ] 

वायुर्दोधूयते यत् यदयमुडुगणो बम्धमीति द्रुतं खे 

तेजो जाज्वल्यते यत् यदपि जलनिधिर्माधवीं दोधवीति । 

गृह्यते । किञ्च गाढान्धकारे भूगृहे निरन्तरं वसता हि सूर्योदयास्ते यदा न गृह्येते, तदा तस्य कालज्ञानमपि न स्यादेव । तत्रापि तस्य त्वगादि कार्यकारि स्यात् । अथापि कालव्यवहारो न भवेदेव । अतः कालस्सर्वथातीन्द्रिय एवेत्येव युक्तम् । आचार्यैरेवं साधनं तु कालस्यातिरिक्तत्वसाधनेनास्याप्यवर्जनीयत्वादिति भाव्यम् । कालस्यातिरिक्तत्वेनाभिधाने तात्पर्यं च पूर्वमेव ( श्लो. 66 ) प्रादर्शि ॥ ६८ ॥
</details>


<details><summary>सर्वार्थसिद्धिः - ६८</summary>

नीरूपद्रव्यस्यापि प्रत्यक्षत्वसंभवः प्रागेव साधित इति कृत्वा कालप्रत्यक्षत्वं लोकोपलब्ध्या नियमयति - काल इति ॥ अवसीयमानप्रकारमाह - क्षणेति । क्षणमयं तिष्ठतीत्यादिप्रकारेण तत्तदर्थविशेषणतयाऽवसीयत इति यावत्, अभिज्ञायां क्षणरूपेण प्रत्यभिज्ञायां दिवसादिरूपेण चेति विभागः । अनुमीयमानो विशिष्यादित्यत्राह - साक्षादिति । प्रत्यक्षप्रतीतौ विशेषणतया दृश्यमानस्य कालस्यानुमेयत्वे तत्तत्पदार्थानामपि सौत्रान्तिकोक्तनयादानुमानिकत्वं प्रसज्यत इति भावः । न चासावनुमातुं शक्य इत्याह -तत्संयोगा इति । कालमनभ्युपगच्छतां बुद्धिविशेषसंघटितसूर्यावृत्त्याद्युपाधिभिरेव वैशिष्ट्यं वस्तूनां परत्वादि । अभ्युपगच्छतां तु तत्तदुपहितकालसंयोगाः । न च तदतिरिक्तं दृष्टं कल्प्यं वा इत्यद्रव्यसरे स्थापयिष्यते । कालस्यानुमेयत्वेऽनिष्टं प्रसञ्जयति - नो चेदिति । न हि परत्वापरत्वादिभिः कश्चित्कालोऽस्तीत्यनुमाय तद्विशिष्टतया पदार्थान् व्यवहरन्ति लौकिकाः । अतः कालोऽप्यव्यक्तवच्छास्त्रैकवेद्य इति ; तद्वदेव लोकव्यवहारविषयो न स्यादित्यर्थः । नन्वस्मदादिप्रत्यक्षमप्रत्यभिज्ञारूपं वर्तमानमात्रविषयमिति सर्वसंमतम् । अतोऽस्य पूर्वापरकालविशिष्टविषयत्वमसंभवि, पूर्वापरव्यतिरिक्तं तु वर्तमानं न पश्यामः ; अतः कथं कालप्रत्यक्षत्वम् ? इत्थम् - किं भवान् वर्तमानधियमेव नानुभवति ? सतीमपि वा निर्विषयाम् ? सविषयामपि वा कल्पितविषयाम् ? न प्रथमः, इदं पश्यामीत्यादिव्यवहारोच्छेदप्रसङ्गात् । अत एव न द्वितीयः, अस्वविषयधियां त्वनभ्युपगमाच्च । न तृतीयः ; क्वचित्सिद्धस्यैवान्यत्र कल्प्यत्वात् ; तथा च तत्सिध्येत् । रूपादिषु दृष्टं वर्तमानत्वं काले कल्प्यतामिति चेन्न ; क्षणिकरूपादिसन्ततावपि पूर्वापरातिरिक्तवर्तमानत्वस्य त्वया दुर्वचत्वात्, अन्यथा कालेऽपि तदुपपत्तेः । कालमनिच्छतश्च ते काले कथं कल्पना ? निरधिष्ठानाऽसौ कल्पनेति चेन्न ; ईदृशकल्पनाभ्युपगमे माध्यमिकागमप्रवेशप्रसङ्गात् । स्थिरवादे तु रूपादिष्विव केनचिद्रूपेण कालेऽपि वर्तमानत्वं सिद्धम् । ननु रूपादीनां वर्तमानकालसंबन्धो वर्तमानत्वम्, नाऽसौ कालस्य स्यात् । मैवम् ; त्वयैव कालस्य वर्तमानत्वेन रूपादिवर्तमानत्वनिर्वाहात् ॥  
वर्तमाननिषेधे च भवित्री विश्वनिह्नुतिः । न पतति भविष्यद्वा प्रत्यक्षविषयोऽस्ति नः ॥  
वर्तमानभ्रमश्चात्र तत एव न सिध्यति । पौर्वापर्यातिरिक्ता तु दुस्त्यजा वर्तमानता ॥  
अतीतागामिधीरेव वर्तमानतिर्यदि । भूतभाविसमस्ताप्त्या न शोकादिसमुद्भवः ॥  
पूर्वापरत्वसंभेदे वर्तमानमतिर्यदि । त्रिकालस्थेऽपि तत्सिद्धेः क्वातीतागामिता भवेत् ॥  
प्रारब्धश्चासमाप्तश्च वर्तमानो य उच्यते । व्यापारसमुदायोऽसौ विवक्षितफलावधिः ॥  
तत्रापि क्षणभेदेन नष्टत्वादिविकल्पतः । वैवक्षिकमिहान्यच्च वर्तमानत्वमक्षतम् ॥  
ननु सतो विनाशप्रागभाव एव वर्तमानत्वम् । तद्विशिष्टेषु पदार्थेषु दृश्यमानेषु किं सतो वाऽसतो वा कालस्य दृश्यमानतया ? मैवम् ; कालासत्त्वपक्षस्य निरस्तत्वात्, तत्सत्त्वे तु तत्साध्यानां पूर्वापरयुगपदादिव्यवहारविशेषाणां तद्यतीतिपूर्वकत्वस्य स्वरसप्राप्तत्वात् । किंचात्र सत इति वर्तमानत्वविवक्षायां कि विनाशप्रागभावोपश्लेषेण ? वर्तमानत्वमेव च वर्तमानत्वमित्युक्तं स्यात् । अथ प्रमाणसिद्धत्वादिरूपं सत्त्वम् ; तदाऽपि विनाशस्य प्रागभावः प्रतियोगिस्वरूपमेवेति तेन रूपेण योगिभिर्गृह्यमाणं त्रैकालिकमपि वर्तमानं स्यात् । अतोऽन्यदेव वर्तमानत्वम् ; तच्च कालोपश्लेषेणैव गृह्यते । वर्तमानकालोपाधिसंबन्ध एव वस्तूनां वर्तमानत्वमित्यपि न वाच्यम् ; उपाधौ तदभावादवर्तमानत्वप्रसङ्गात् ; उपाधिभिरेव सर्वव्यवहारनिर्णये किमप्रत्यक्षकालकल्पनया ? ॥ ६८ ॥ इति कालप्रत्यक्षत्वम् ॥
</details>


<details><summary>नरसिंह-देवः आनन्ददायिनी - ६८</summary>

कालसद्भावे प्रत्यक्षमपि प्रमाणमित्याह - नीरूपस्येति । यद्यपि क्षणस्य प्रत्यक्षत्वमस्ति अयं घट इति; तथाऽपि दिवसादीनां (दीनामपि) न पदार्थविशेषणतया प्रत्यक्षत्वमित्यत्राह - अभिज्ञायां क्षणरूपेणेति । सोऽयमिति प्रत्यभिज्ञायां पूर्वदिवसेऽनुभूतोऽयमित्यादिना विशेषणत्वादित्यर्थः । प्रत्यक्षप्रतीताविति - ननु दिवसादीनामतीतानां संस्कारसन्निधापितानां प्रत्यक्षत्वं वाच्यम्; न च दिवसादयः प्रागभिज्ञयाऽनुभूताः! तथात्वेऽभिज्ञायामित्याद्युक्तिर्विरोधात् । किञ्च दिवसादिकालस्य प्रत्यक्षत्वेऽपि न दिवसाद्युपाधीनां प्रत्यक्षत्वम्; तेषां तपनावृत्त्याद्यात्मनां युगपत्सन्निकर्षाभावेन प्रत्यक्षत्वाभावात् । अतोऽनुमेयस्यैव कालस्य विशेषणत्वमिति चेत्; अत्राहुः - कालस्वरूपं प्रत्यक्षमित्यत्र न विवादः । यथा प्रत्यक्षसामग्री वर्तमानकालं (कालस्वरूपं) गृह्णाति तथा तदुपाधिमपि; अन्यथा कालसम्बन्धमात्रग्रहेऽप (ग्रहमात्रेऽपि) काले विशेषरूपोपाध्यग्रहणात् घटादेर्वर्तमानतया सन्देहस्स्यात् । तथा प्रत्यभिज्ञासामग्र्यपि पूर्वसंस्कारसहिता प्रागनुभूतमासादिकालोपाधिरूपतपनपरिस्पन्दादिकमप्यसन्निकृष्टमावेदयति । तस्यास्तथास्वभावात् । न चातिप्रसङ्गः; प्राक्तनानुभवक्षणावधिकस्वक्षणपर्यन्तकालोपाध्युपनायकत्वे तदभावात् । अत एव सन्निकर्षाभावादित्याद्यपास्तम् । न चानुमानात्काल(नात्तादृशकाल)धीः । तस्य प्रत्यक्षागोचरत्वे सामान्यतो विशेषतो वा व्याप्त्यग्राहकत्वात् । त(अ)थाप्यनुमाने पदार्थमात्र एव तथाऽनुमानसंभवेन सौत्रान्तिकमतावतारप्रसङ्ग इति न तदुपहितकालप्रत्यक्षत्वानुपपत्तिरिति । तत्र हेतुमाह - न चेति । तथा - चोपाधिसंयोगाद्यतिरिक्तं तज्जन्यं वा परत्वं न दृष्टं न कल्प्यं च कल्पकाभावात् । तथाच कालानुमानं न संभवतीत्यर्थः । परत्वापरत्वयोरतिरिक्तगुणत्वात् कथं तयोरुपाध्यादियोगमात्रत्वमित्यत्राह - अद्रव्यसरे इति । लोकव्यवहारविषयो न स्यादिति - लिङ्गप्रतिसन्धानाभावात्तद्व्याप्तिग्रहासंभवादित्यर्थः । बौद्धश्शङ्कते - नन्विति । अतोऽस्येति - पूर्वापरयोस्तदा सत्त्वाभावे सन्निकर्षाभावादिति भावः । नन्वस्तु वर्तमानस्य कालस्य प्रत्यक्षत्वमित्यभिप्रायेणाह - पूर्वापरव्यतिरिक्तं त्विति । ग्रहणक्षणावधिकस्य पूर्वत्वादागामित्वाच्च ततोऽतिरिक्तस्य मध्यवर्तिनः कालस्याभावादित्यर्थः । वर्तमानधियमिति - वर्तमानकालविशिष्टविषयामित्यर्थः । अत एवेति - इद पश्यामीति कालविशिष्टस्य धीविषयत्वानुभवविरोधादेवेत्यर्थयः । दूषणान्तरमाह - अस्वविषयेति । स्वविषयधीरात्मा; आत्मातिरिक्तधीमात्रस्य निर्विषयत्वानभ्युपगमात्; अन्यथा विश्वमात्रस्य निह्नवप्रसङ्गादिति भावः । केचित्तु - सविषयकत्वाद्धियां त्वदनभ्युपगमाच्चेति पाठान्तरम्; तदा सविषयत्वनियमात् त्वन्मतविरोधाच्चेत्यर्थ इत्याहुः । क्वचिदिति - अन्यत्रसिद्धरजतादेश्शुक्तावारोपदर्शनादित्यर्थः । तथाचेति - वर्तमानकालस्सिद्ध्येदित्यर्थः । ननु वर्तमानत्वं न कालस्वरूपं किं तुं रूपादिवत् कश्चिद्धर्मः । स काले आरोप्यताम्! तावता न वर्तमानकालसिद्धिरिति शङ्कते - रूपादिष्विति । क्षणिकेति - केषां चित् क्षणानां पूर्वत्वात् केषाञ्चिद्रूपादिक्षणानां परत्वात् न रूपादावपि वर्तमानता संभवतीत्यर्थः । अन्यथेति -रूपादिक्षणा(ण)विशेषादित्यर्थः । कालमनिच्छत इति - रूपादिक्षणातिरेकेण तैः कालक्षणानभ्युपगमादित्यर्थः । मध्यमागमेति - माध्यमिकमतप्रवेशप्रसङ्ग इत्यर्थः । ननु सर्वत्र वर्तमानत्वं मा भून्नाम! तथा कालस्यापि क्षणिकत्वात् पूर्वापरकालव्यतिरिक्तः कालो न स्यादित्यत्राह - स्थिरवादे इति । सर्वस्यापि स्थिरत्वस्य साधितत्वेन रूपादाविव काले वर्तमानत्वं युक्तमित्यर्थः । नन्वस्तु कालः स्थिरः क्षणिको वा! तावतापि न रूपादिवद्वर्तमानता संभवति वर्तमानत्वं हि वर्तमानकालसंयोगित्वम् । न च वर्तमानकाले वर्तमानकालसंबन्धः! स्वस्य स्वेन योगासंभवात्; नापि कालान्तरेण अनवस्थाप्रसङ्गादिति शङ्कते - नन्विति । मैवमिति - रूपादीनां वर्तमानत्वं न कालसंबन्धमात्रे भाति अतीतादेरपि वर्तमानत्वप्रसङ्गात् । किं तु वर्तमानकालसंबन्धेन; तथाच कालस्य वर्तमानत्वं सिद्धम् । न चानवस्थादिदोषः स्वपरनिर्वाहकत्वादिति भावः । ननु रूपादीनामपि वर्तमानता मा भूत्! का नो हानिः? इत्यत्राह - वर्तमाननिषेधे इति । तत्र हेतुमाह - अतीतमिति । सर्वस्यापि वर्तमानतया प्रत्यक्षप्रतीतेरित्यर्थः । नन्वतीतादिकमेव प्रत्यक्षविषयः । तत्र वर्तमानतया भ्रान्तिरेवेत्यत्राह -वर्तमानभ्रमश्चेति । अप्रसिद्धवर्तमानत्वस्याभावादेवेत्यर्थ इत्यन्ये । केचित्तु - अतीतानागतयोरिन्द्रियसन्निकर्षाभावेन अप्रत्यहत्वादेव वर्तमानतया भ्रमश्च न संभवतीत्यर्थ इत्याहुः । ननु पौर्वापर्यमेव क्षणानां वर्तमानता; तदुभयसमुदायस्य न समुदायापेक्षयाऽन्यत्वमित्यत्राह -पौर्वापर्येति । अत्र हेतुमाह - अतीतेति । पौर्वापर्यं नाम अतीतागामित्वमेव तद्धिय एव वर्तमानबुद्धित्वे भूतभविष्यत्सर्ववस्तूनामप्यवाधितवर्तमानविषयत्वेन सर्वस्वस्त्रीपुत्रादीनामतीतानामागामिनामपि वर्तमानबुद्ध्या तदत्ययप्राप्तिनिमित्तकश्शोकः कस्यापि न स्यादित्यर्थः । ननु पूर्वत्वापरत्वयोस्समाहारो वर्तमानत्वं न तु पूर्वत्वपश्चात्त्वमात्रम् । तथा च अतीतस्य केवलं पूर्वत्वादागामिनश्चागामित्वान्न दोष इत्यत्राह - पूर्वापरत्वसंभेदे इति । तथाच सति सर्वस्यापि किञ्चिदपेक्षया पूर्वत्वात्परत्वाच्च तत्संभेदस्य सर्वत्रापि सत्त्वेन अतीतादेरपि वर्तमानत्वप्रसङ्गस्तदवस्थः । ननु पूर्वापरत्वसंभेदो न यत्किंचिदपेक्षया किं तु स्वापेक्षयैव विवक्षितः । स एव वर्तमानता । प्रारब्धापरिसमाप्त इति शाब्दैश्चोक्तः । अतो नातिप्रसङ्ग इत्यत्राह -प्रारब्धश्चेति । तत्र दूषणं वक्तुं शाब्दोक्तं तत्स्वरूपमाह - व्यापारसमुदाय इति । तत्रापि नैकस्य प्रारब्धत्वमसमाप्तत्वं च । अपि त्वेककफलावच्छिन्नस्य कस्यचिद्व्यापारसमुदायस्य । तत्र कस्यचिद्भूतत्वं कस्यचिद्भावित्वमेव । तथाच फलोत्पत्तिपर्यन्तस्य समुदायस्य तदवयवभूतत्वभावित्वाभ्यामुपचारात्प्रारब्धापरिसमाप्तत्वमुच्यत इति न कुत्रापि त्वदुक्तस्य संभव इति भावः । इदं च शब्दसाधुत्वनिमित्तं वर्तमानत्वं शाब्दैर्विवक्षितमिति न तस्यातीतादिसाधारणस्य प्रत्यक्षविषयतासंभव इत्याह - वैवक्षिकमिति । अन्यथा अतीतागामित्वाविशेषात् भूतभाविसमस्तस्यापि तथा धीप्रसङ्ग इति प्रागुक्तदोषानतिवृत्तिरिति भावः । ननु सतो विनाशप्रागभाववत्ता(वत्तया) वर्तमानता । तद्रूपेणैव प्रत्यक्षविषयत्वात् । तदतिरिक्तस्य (कालस्य) विषयत्वाभावात्त(वात्काल)स्य सत्त्वमस्तु मा वा किं (मावा क्रिया) प्रत्यक्षत्वं साध्यते? इति शङ्कते - नन्विति । मैवमिति - किं कालमात्रस्यापह्नवः? उत वर्तमानकालस्येति विकल्पमभिप्रेत्य आद्य आह - कालासत्त्वपक्षस्येति । कालाभावे भूतादिव्यवहारो न स्यादिति प्रागेव निरस्तत्वादित्यर्थः । तत्सत्त्वे त्विति - तत एव सर्वव्यवहारस्य स्वरसतस्सिद्धत्वेन क्लिष्टकल्पनाया अन्याय्यत्वादिति भावः । द्वितीयं दूषयति - किञ्चेति । तत्र किं सत इति वर्तमानत्वं विवक्षितम्? उत प्रमाणसिद्धपदार्थस्वरूपमात्रत्वम्? आद्ये आह - अत्र सत इति । तथा च विनाशप्रागभावोपश्लेषो व्यर्थः आत्माश्रयश्चेति भावः । द्वितीयं दूषयति - अथेति । ननु वर्तमानकालस्योपाधिर्यस्तत्संबन्ध एव वर्तमानताऽस्तु किं कालविशेषकल्पनयेत्यत आह - वर्तमानकाल इति । वर्तमानकालोपाधेः स्वेन संबन्धाभावाद्वर्तमानव्यवहारो न स्यादिति भावः । उपाधिभिरिति - न चेष्टापत्तिः! कालस्यागमिकत्वेन श्रुत्या च पूर्वं साधितत्वादिति भावः ॥ ६८ ॥  
 कालप्रत्यक्षत्वम् ।
</details>
