+++
title = "060 नैल्याद्भौमं तमिस्रम्"

+++
<details><summary>मूलम्</summary>

नैल्याद्भौमं तमिस्रं चटुलबहलताद्यन्वयात्तन्न नैल्यं छायावत्पारतन्त्र्यं त्वयस इव मणौ दृष्टिसिद्धात्स्वभावात् ।  
स्पर्शाख्यातिर्न रूपं हरति हरिशिलाऽऽलोकवत्तत्र चाक्ष्णोर्नालोकोऽर्थ्यस्ससिद्धाञ्जननयनदिवाभीतदृष्ट्यादिनीतेः ॥ ६० ॥
</details>

<details><summary>सर्वाङ्कषा - ६०</summary>

T 

तेजोनिरूपणानन्तरम् अपां निरूपणे प्रसक्ते, तत्र विशिष्यवक्तव्यांशस्याभावात्, तदनन्तरप्राप्तां पृथिवीं निरूपयन्, आदौ अत्यन्तविवादग्रस्तं तमस्स्वरूपं विचारयति - नैल्यादित्यादिना । **तमिस्त्रम्** = तमः **भौमम्** = पार्थिवम्, **नैल्यात्** = नीलरूपवत्त्वात् । यत्र नैल्यम्, तत्र पार्थिवत्वम् इति व्याप्तेः सत्त्वात् तमः न अभावः, नापि मीमांसकमत इवातिरिक्तद्रव्यम्, किन्तु पार्थिवम् । नैल्यं रूपमेव तम इति न्यायकन्दलीकारमतम् । तदपि निरस्यति न नैल्यमिति । तत्र हेतु : – चटुलबहलताद्यन्वयादिति । **चटुलत्वं** = विरलत्वम्, चलनशीलता वा । **बहलत्वम्** = घनीभूतता । गुणे एतादृशधर्माणामनन्वयात् न नीलरूपमेव तमः । ननु छायापि तमोविशेषः । सा तु नियमेन छायाहेतुभूतपुरुषाद्यधीना । यदि तमः द्रव्यम्, तर्हि पुरुषादिनियतपारतन्त्र्यं कथमित्यत्र – **अयसः** = लोहविशेषस्य **मणौ** = कान्तमणौ इव **छायावत्पारतन्त्र्यम्** = छायाहेतुभूतपुरुषादिपारतन्त्र्यम् दृष्टिसिद्धात् **स्वभावात्** = प्रत्यक्षसिद्धात् पदार्थानां स्वभावात् भवति । छाया नाम पुरुषादिभिः सूर्यातपस्यावरणात् आलोकाभावप्रयुक्ता भवति । सा तु पुरुषचलनाद्यधीना प्रत्यक्षं दृश्यते । सा कथं स्वतन्त्रं द्रव्यान्तरं स्यात् । अतः छायायाः तमोरूपायाः आलोकाभावरूपता आवश्यकी । अतः तमः नातिरिक्तं द्रव्यमिति चेत्, नियतान्यपारतन्त्र्यमात्रात् पदार्थान्तरत्वाभावे, अयसः अयस्कान्तमण्यधीनत्वस्य नियतत्वेऽपि पदार्थान्तरत्वं सर्वैः स्वीकृतम् । अतः नियतपारतन्त्र्यमपि न द्रव्यत्वे बाधकम् । इदमापाततः 

[[111]]

स्पर्शाख्यातिर्न रूपं हरति हरिशिलाऽऽलोकवत्, तत्र चाक्ष्णोः 

नालोकोऽर्थ्यः ससिद्धाञ्जननयनदिवाभीतदृष्ट्यादिनीतेः ॥60॥ 



अयसो मणिपारतन्त्र्यं सामीप्ये सत्येव, छाया तु पुरुषेणावरणेन सृष्टा । अत एव छाया न पदार्थान्तरमित्यन्ते वक्ष्यते । ननु तमः न रूपिद्रव्यम्, स्पर्शशून्यत्वात् इति चेत् - **स्पर्शाख्यातिः** = स्पर्शस्याग्रहणम् हरिशिलालोकवत् रूपं न **हरति** = इन्द्रनीलरत्नप्रभावत् रूपाभावमपि न साधयेत् । इन्द्रनीलरत्नस्य प्रभायां हरितवर्णं दृश्यते, न तु स्पर्शः । यद्यप्यनुपदमुक्तं रत्नादीनां पार्थिवत्वम्; अथापि स्थूलदृष्ट्यैवेदम् । अथवा जलसंयुक्तवह्नेः उष्णस्पर्शः गृह्यते, न तु रूपम् । अन्यस्य गुणस्याग्रहणं गृह्यमाणं गुणं कथं अपलपेत् ? यत् न गृह्यते, तत्र तदभावः सिद्ध्येत्, न त्वन्यस्य गृह्यमाणस्यापि अपलापः, जले लीनलवणवत् । नन्वेवमपि तमसः रूपिद्रव्यत्वे आलोकसहकृतचक्षुर्ग्राह्यत्वं स्यात्; रूपिद्रव्यचाक्षुषत्वावच्छिन्नं प्रति आलोकस्य सहकारित्वनियमात् । तथा च 'तमो न रूपिद्रव्यम्, आलोकासहकृतचक्षुर्ग्राह्यत्वात्, आलोकाभाववत्' इत्यनुमानेन तमसः रूपवद्द्रव्यत्वाभावः साध्यत इति चेत्, तत्राह - तत्र चेत्यादि । तत्र **च** = तमसः ग्रहणे च, चकारस्त्वर्थः, तेन वैलक्षण्यं सूच्यते । इतररूपवद्द्रव्यविलक्षणत्वात्, तत्प्रत्यक्षे **अक्ष्णोः** = चक्षुरिन्द्रियस्य; नात्र द्विवचनं विवक्षितम्, स्वरूपकीर्तनमात्रम्, आलोकः न **अर्थ्यः** = अपेक्षणीयः । घटादेः चाक्षुषे परं कथम् आलोकः अपेक्षणीय इत्यत्र दृष्टान्तमाह – ससिद्धाञ्जनेत्यादि । **सिद्धाञ्जनम्** = निधिशास्त्रप्रसिद्ध : नेत्राञ्जनविशेषः । तेन सहितम् ससिद्धाज्ञ्जनम्, तादृशं नयनम् । **दिवाभीताः** = घूकाः पक्षिविशेषाः । तेषां **दृष्टिः** = दर्शनम् । अथवा **दृष्टिः** = चक्षुरेव । 'दृग्दृष्टी' इत्यमरः । अकर्तरि च कारके संज्ञायां क्तिन् । सिद्धाञ्जलिप्तं नयनम्, घूकादीनां नयनं च दृष्टान्तः । अञ्जनविशेषलिप्तं चक्षुः अन्धकारेऽपि पदार्थान् पश्यति, भूम्या तिरोहितं निध्यादिकमपि गृह्णातीति तन्त्रशास्त्रप्रसिद्धम् । घूकादयस्तु रात्रावेव पश्यन्तीति प्रसिद्धम् । ‘दिवाभीतः' इति तेषां नामान्तरम् । **एतन्नीत्या** = न्यायेन आलोको न **अर्थ्यः** = अपेक्ष्यः । एवञ्च एषां चक्षुषा द्रव्यग्रहणे आलोकः नापेक्ष्यते । एवं तमसो ग्रहणेऽपि आलोकापेक्षा मास्तु का हानिः ? इत्याशयः । ततश्च यथा आलोकविषयकचाक्षुषे आलोको नापेक्ष्यते, तथा तमोविषयकचाक्षुषेऽपि आलोको न कारणमिति अनुभवानुरोधेन कल्प्यताम् । द्रव्यचाक्षुषेऽपि, आलोकविषयके आलोकः न सहकारीति सर्वसंमतम् । तथा च आलोकासहकृतचक्षुर्ग्राह्यत्वं आलोक एवास्ति इति तत्र व्यभिचारः । यदि 'आलोकभिन्नत्वे सति' इति हेतुविशेषणं विवक्षितम्, तर्हि 'तमोभिन्नत्वे सति' इत्यप्युच्यताम्, अनुभवानुसारात् । तस्मात् तमः पार्थिवमेव ॥ 

वस्तुतस्तु - 'यस्तमसि तिष्ठन्' (बृ.5-7-13 ) इत्याद्यन्तर्यामिब्राह्मणे तमश्शब्दवाच्यस्य परमात्मशरीरत्वोक्त्या, तस्याभावरूपता न संभवतीत्यभिप्रायेणैव तमसः द्रव्यत्वं साध्यते । न च तत्र तमश्शब्दार्थः प्रकृतिरेव, प्रकृतेरवस्थाविशेष एव वा, न तु पार्थिवपदार्थ :; 'यस्य पृथिवी शरीरम्', इति पृथिव्याः प्रत्येकं निर्देशादिति वाच्यम्; पदस्य समानत्वादेव एतत् साधितम् । परन्तु, 'शब्दैक्यं ह्यैकजात्यं व्यभिचरति' (श्लो.54) इति पूर्वमुक्तन्यायस्यात्रापि समानत्वात्, प्रकृतिपर्यायः तमश्शब्दः अन्य एव । 



61. 

[[112]]

[तमो नालोकाभावादिरूपम् ] 

नालोकाभावमात्रं तिमिरम्, अविरतं नीलमित्येव दृष्टेः 

नैल्यं त्वारोपितं चेत्, कथमिव न भवेत् क्वापि कस्यापि बाधः । आरोपे चात्र नैल्यं न भवति नियतं भास्वरान्यत्वसाम्यात् 

नात्रादृष्टं नियन्तृ प्रतिनियतगुणारोपक्लृप्तेर्गुरुत्वात् ॥61॥ 

'तमः परे देवे एकीभवति' (सु.) इति श्रुतिरपि । सूर्येऽस्तमिते, भूम्यैव सूर्यालोकतिरोधाने, भूमिच्छायायामेव लोकेऽन्धकारव्यवहारात्, सूर्यालोकाभाव एव लौकिकं तमः इत्येव स्वरसम् । किं बहुना ! लोके परिदृश्यमानायाः छायायास्सूर्यालोकाभावरूपता तु सर्वानुभवसिद्धा । सूर्यालोकस्य तिरोधानं हि तत्र प्रत्यक्षसिद्धम् । न च ‘छायातपौ’ (कठ.3-3-1 ) इति श्रुत्या छायायाः स्वतन्त्रद्रव्यत्वमावश्यकमिति चिन्त्यम्; जीवस्यात्यन्तपारतन्त्र्यबोधनायैव तथानिर्देशात् । छाया हि छायावत्परतन्त्रा । न च सिद्धान्तेऽतिरिक्ताभावानङ्गीकारात्तमसः भावरूपत्वमावश्यकमिति वाच्यम्; तथापि छायाया तदधिकरणभूम्यादिरूपतैवेति नातिरिक्तपदार्थत्वसिद्धिः । एवञ्च वैदिकैः पूर्वमीमांसकैः तमसोऽतिरिक्तत्वसाधनमपि तमश्शब्ददृष्ट्यैव । एतज्जानन्तोऽप्याचार्याः ‘यथार्थं सर्वविज्ञानमिति वेदविदां मतम्' इतिवत्, वैदिकजनसौहार्दसूचनायैवं वदन्तीति भाव्यम् ॥ ६० ॥
</details>


<details><summary>सर्वाङ्कषा-पाठान्तरम् - ६०</summary>

तेजोनिरूपणानन्तरम्‌ अपां निरूपणे प्रसक्ते, तत्र विशिष्यवक्तव्यांशस्याभावात्‌, तदनन्तसप्राप्तां पृथिवीं निरूपयन्‌, आदौ अत्यन्तविवाग्रस्तं तमस्स्वरूपं विचारयति - नैल्यादित्यादिना । तमिस्रम्‌ = तमः भौमम्‌ = पार्थिवम्‌, नैल्यात्‌ = नीलरूपवत्त्वात्‌ । यत्र नैल्यम्‌, तत्र पर्थिवत्वम्‌ इति व्याप्तेः सत्त्वात्‌ तमः न अभावः, नापि मीमांसकमत इवातिरिक्तद्रव्यम्‌, किन्तु पार्थिवम्‌ । नैल्यं रूपमेव तम इति न्यायकन्दलीकारमतम्‌ । तदपि निरस्यति - न नैल्यमिति । तत्र हेतुः - चटुलबहलताद्यन्वयादिति । चटुलत्वं = विरलत्वम्‌, चलनशीलता वा । बहलत्वम्‌ = घनीभूतता । गुणे एतादृशधर्माणामनन्वयात्‌ न नीलरूपमेव तमः । ननु छायापि तमोविशेषः । सा तु नियमेन छायाहेतुभूतपुरुषाद्यधीना । यदि तमः द्रव्यम्‌, तरह पुरुषादिनियतपारतन्त्र्यं कथमित्यत्र - अयसः = लोहविशेषस्य मणौ = कान्तमणौ इव छायावत्पारतन्त्र्यम्‌ = छायाहेतुभूतपुरुषादिपारतन्त्र्यम्‌ दृष्टिसिद्धात्‌ स्वभावात्‌ = प्रत्यक्षसिद्धात्‌ पदार्थानां स्वभावात्‌ भवति । छाया नाम पुरुषादिभिः सूर्यातपस्यावरणात्‌ आलोकाभावप्रयुक्ता भवति । सा तु पुरुषचलनाद्यधीना प्रत्यक्षं दृश्यते । सा कथं स्वतन्त्रं द्रव्यान्तरं स्यात्‌ । अतः छायायाः तमोरूपायाः आलोकाभावरूपता आवश्यकी । अतः तमः नातिरिक्तं द्रव्यमिति चेत्‌, नियतान्यपारतन्त्र्यमात्रात्‌ पदार्थान्तरत्वाभावे, अयसः अयस्कान्तमण्यधीनत्वस्य नियतत्वेऽपि पदार्थान्तरत्वं सर्वैः स्वीकृतम्‌ । अतः नियतपारतन्त्र्यमपि न द्रव्यत्वे बाधकम्‌ । इदमापाततः - अयसो मणिपारतन्त्र्यं सामीप्ये सत्येव, छाया तु पुरुषेणावरणेन सष्टा । अत एव छाया न पदार्थान्तरमित्यन्ते वक्ष्यते । ननु तमः न रूपिद्रव्यम्‌, स्पर्शशून्यत्वात्‌ इति चेत्‌ - सपर्शाख्यातिः = स्पर्शस्याग्रहणम्‌ हरिशिलालोकवत्‌ रूपं न हरति = इन्द्रनीलरत्नप्रभावत्‌ रूपाभावमपि न साधयेत्‌ । इन्द्रनीलरत्नस्य प्रभायां हरितवर्णं दृश्यते, न तु स्पर्शः । यद्यप्यनुपदमुक्तं रत्नादीनां पर्थिवत्वम्‌; अथापि स्थूलदृष्ट्यैवेदम्‌ । अथवा जलसंयुक्तवह्नेः उष्णस्पर्शः गृह्यते, न तु रूपम्‌ । अन्यस्य गुणस्याग्रहणं गृह्यमाणं गुणं कथं अपलपेत्‌? यत्‌ न गृह्यते, तत्र तदभावः सिद्ध्येत्‌, न त्वन्यस्य गृह्यमाणस्यापि अपलापः, जले लीनलवणवत्‌ । नन्वेवमपि तमसः रूपिद्रव्यत्वे आलोकसहकृतचक्षुर्ग्राह्यमत्वं स्यात्‌; रूपिद्रव्यचाक्षुषत्वावच्छित्नं प्रति आलोकस्य सहकारित्व- नियमात्‌ । तथा च 'तमो न रूपिद्रव्यम्‌, आलोकासहकृतचक्षुर्गाह्मत्वात्‌, आलोकाभाववत्‌' इत्यनुमानेन तमसः रूपवद्द्रव्यत्वाभावः साध्यत इति चेत्‌, तत्राह -- तत्र चेत्यादि । तत्र च = तमसः ग्रहणे च, चकारस्त्वर्थः, तेन वैलक्षण्यं सूच्यते । इतररूपवद्द्रव्यविलक्षणत्वात्‌, तत्प्रत्यक्षे अक्ष्णोः = चुरिन्द्रियस्यः नत्र द्विवचनं विवक्षितम्‌, स्वरूपकीर्तनमात्रम्‌, आलोकः न अर्थ्यः = अपेक्षणीयः । घरदे: चाक्षुषे परं कथम्‌ आलोकः अपक्षणीय त्यत्र दृष्टान्तमाह - ससिद्धाञ्जनेत्यादि । सिद्धाञ्जनम्‌ = निधिशास्त्रप्रसिद्धः नेत्राञ्जनविशेषः । तेन सहितम्‌ ससिद्धाञ्जनम्‌, तादृशं नयनम्‌ । दिवाभीताः = घूकाः पक्षिविशेषाः । तेषां दृष्टिः = दर्शनम्‌ । अथवा दृष्टिः = चक्षुरेव । दृग्दृष्ष्टी इत्यमरः । अकर्तरि च कारके संज्ञायां क्तिन्‌ । सिद्धाञ्जनलिप्तं नयनम्‌, घूकादीनां नयनं च दृष्टान्तः । अञ्जनविशेषलिप्तं चक्षुः अन्धकारेऽपि पदार्थान्‌ पश्यति, भूम्या तिरोहितं निध्यादिकमपि गृह्णातीति तन्त्रशास्त्रप्रसिद्धम्‌ । घूकादयस्तु रात्रावेव पश्यन्तीति प्रसिद्धम्‌ । 'दिवाभीतः' इति तेषां नामान्तरम्‌ । एतन्नीत्या = न्यायेन आलोको न अर्थ्यः = अपेक्ष्यः । एवञ्च एषां चक्षुषा द्रव्यग्रहणे आलोकः नापेक्ष्यते । एवं तमसो ग्रहणेऽपि आलोकापेक्षा मास्तु का हानिः? इत्याशयः । ततश्च यथा आलोकविषयकचाक्षुषे आलोको नापेक्ष्यते, तथा तमोविषयकचाक्षुषेऽपि आलोको न कारणमिति अनुभवानुरोधेन कल्प्यताम्‌ । द्रव्यचाक्षुषेऽपि, आलोकविषयके आलोकः न सहकारीति सर्वसंमतम्‌ । तथा च आलोकासहकृतचक्षुर्ग्राह्यत्वं आलोक एवास्ति इति तत्र व्यभिचारः । यदि 'आलोकभिन्नत्वे सति' इति हेतुविशेषणं विवक्षितम्‌, तर्हि 'तमोभिन्नत्वे सति' इत्यप्युच्यताम्‌, अनुभवानुसारात्‌ । तस्मात्‌ तमः पार्थिवमेव ॥   
वस्तुतस्तु - 'यस्तमसि तिष्ठन्‌' (बृ.५-७-१३) इत्याद्यन्तर्यामिब्राह्मणे तमश्शब्दवाच्यस्य परमात्मशरीरत्वोक्त्या, तस्याभावरूपता न संभवतीत्यभिप्रायेणैव तमसः द्रव्यत्वं साध्यते । न च तत्र तमश्शब्दार्थः प्रकृतिरेव, प्रकृतेरवस्थाविशेष एव वा, न तु पर्थिवपदार्थः; 'यस्य पृथिवी शरीरम्‌', इति पृथिव्याः प्रत्येकं निर्देशादिति वाच्यम्‌; पदस्य समानत्वादेव एतत्‌ साधितम्‌ । परन्तु, 'शब्दैक्यं ह्यैकजात्यं व्यभिचरति' (श्लो.५४) इति पूर्वमुक्तन्यायस्यात्रापि समानत्वात्‌, प्रकृतिपर्यायः तमश्शब्दः अन्य एव । 'तमःपरे देवे एकीभवति' (सु.) इति श्रुतिरपि । सूर्येऽस्तमिते, भूम्यैव सूर्यालोकतिरोधाने, भूमिच्छायायामेव लोकेऽन्धकारव्यवहारात्‌, सूर्यालोकाभाव एव लौकिकं तमः इत्येव स्वरसम्‌ । किं बहुना! लोके परिदृश्यमानायाः छायायास्सूर्यालोकाभावरूपता तु सर्वानुभवसिद्धा । सूर्यालोकस्य तिरोधानं हि तत्र प्रत्यक्षसिद्धम्‌ । न च 'छायातपौ' (कठ.३-३-१) इति श्रुत्या छायायाः स्वतन्त्रद्रव्यत्वमावश्यकमिति चिन्त्यम्‌; जीवस्यात्यन्तपारतन्त्र्यबोधनायैव तथानिर्देशात्‌ । छाया हि छायावत्परतन्त्रा । न च सिद्धान्तेऽतिरिक्ताभावानङ्गीकारात्तमसः भावरूपत्वमावश्यकमिति वाच्यम्‌; तथापि छायाया तदधिकरणभूम्यादिरूपतैवेति नातिरिक्तपदार्थत्वसिद्धिः । एवञ्च वैदिकैः पूर्वमीमांसकैः तमसोऽतिरिक्तत्वसाधनमपि तमश्शब्ददृष्ट्यैव । एतज्जानन्तोऽप्याचार्याः 'यथार्थं सर्वविज्ञानमिति वेदविदां मतम्‌' इतिवत्‌, वेदिकजनसौहार्दसूचनायैवं वदन्तीति भाव्यम्‌ ॥ ६० ॥
</details>


<details><summary>सर्वार्थसिद्धिः - ६०</summary>

तेजोऽनन्तरे तोये विप्रतिपन्नार्थाभावात्तदुल्लङ्घनेन तमसः पृथिव्यामन्तर्भावमाह - नैल्यादिति ॥  
"तमः खलु चलं नीलं परा[वं]परविभागवत् । प्रसिद्धद्रव्यवैधर्म्यान्नवभ्यो भेत्तुमर्हति ॥  
इति य एवं वदन्ति तान्प्रत्युभयसम्मतेन नीलत्वेन पार्थिवत्वं साध्यते, द्रव्यान्तरकल्पने गौरवात् । अवान्तरविशेषश्च न वैजात्यहेतुरित्युक्तम् । प्रभातुल्यत्वपक्षे पित्तवद्दृक्प्रभापसर्पपक्षेऽपि नीलत्वाद्भौमत्वं सिद्धमेव । ये त्वाहुः - "वियति विततानां सूक्ष्माणां पृथिव्यवयवानां कृष्णो गुणस्तम" इति तेषां निराधारनैल्योपलम्भोऽशक्यसाधन इत्यभिप्रायेणाह - तन्न नैल्यमिति । हेत्वन्तरमाह - चटुलेति । चटुलत्वबहलत्वविरलत्वादिकं हि द्रव्यधर्म एव । न च तदुपलम्भो नास्ति, नीलोपलम्भो वा, विश्वविरोधात् । न चात्रालोकापसर्पणादिहेतुभेदैश्चटुलत्वमारोपितम् ; प्रत्यक्षभ्रमेषु गुणमात्राधिष्ठानत्वादृष्टेः । गन्धो वातीत्यादिष्वपि द्रव्याभिप्रायेण प्रयोगः । यदि स्वतन्त्रद्रव्यं तमः तदा तत्तद्गत्यागत्यनुविधानं कथमित्यत्राह -छायावदिति । यथाऽयस्कान्तस्थितिगत्यनुविधानं पृथग्द्रव्यस्याप्ययसो दृश्यते तथाऽत्रापि स्यात् ; यथा- दृष्टि स्वभावव्यवस्थापनात् । ननु पार्थिवत्वरूपवत्त्वे स्पर्शवत्त्वव्याप्ते ; न च ध्वान्ते स्पर्श उपलभ्यते ; अतस्ते उभेतस्य न स्त इत्यत्राह - स्पर्शाख्यातिरिति । तमःस्पर्शस्यायोग्यत्वादित्यभिप्रायेण नीलत्वसाम्याच्च हरिशिलालोकदृष्टान्तः । यन्नीलं तदालोकसहकृतचक्षुर्ग्राह्यम् ; तमश्च न तथा ; ततश्चाक्षुषप्रत्ययाभावे नीलत्वाभिमान इत्यत्राह - तत्र चेति । आलोकोपलब्धावालोकान्तरं न सहकारि, तथाऽत्र स्यात् ; विषयस्य सतस्तत्र सहकारित्वमिति चेत् ; अथापि वस्तुभेदे वैरूप्यं सिद्धम् ? एवं ध्वान्तेऽप्यालोकनैरपेक्ष्यं स्यात् । अलङ्घनीयनिदर्शनान्तरमाह - ससिद्धाञ्जनेति । अञ्जनविशेषसहकृतं हि चक्षुरन्धतमसेऽपि पदार्थान्दर्शयति, तथेहापि स्यात् । तत्र सहकार्यन्तरप्रभावादिति चेत् ; अत्राप्यालोकाभावस्य सहकारिणः प्रभावादित्यङ्गीकुरुष्व । यथा च किंचिद्बहलालोकग्राह्यं किंचिन्मन्दालोकेनापि, तथा किंचिदालोकग्राह्यं किंचिन्न तथेति यथादर्शनं नियमः । दृक्स्वभावाच्च ; यथा दिवाभीतादिदृष्टेरालोकनैरपेक्ष्यम्, तथा दृश्यस्व-भावादिहापीति किं नेष्यते ? अस्त्वेवम्, तथाऽप्यालोकमध्ये किं नोपलभ्यत इति चेत् ; आलोकनाश्यत्वादिति केचित् ; उत्सारितत्वादित्यन्ये ; मध्यन्दिनोल्काप्रकाशादिवदभिभवादित्यपरे ।  
अद्रव्यत्वादिपक्षाणामत्रासंभवसिद्धये । आद्यमेव तमो ध्वान्तमिति केचिदुपाचरन् ॥  
किंच तेजस इव तमसोऽपि शरीरत्वाम्नानादालोकमध्ये तमस्सृष्टिवचनादेकस्मिन् काले तमस्तेजःप्रलयपाठाच्चास्य द्रव्यत्वप्राकृतत्वसिद्धौ रूपवत्त्वेन वायुपर्यन्तव्यपोहः । कृष्णरूपवत्त्वाच्च वह्निजलव्यावृत्तिः सिध्येत् ; "यत्कृष्णं तदन्नस्येति श्रुत्यनुसाराच्च । तदिदं तमः परब्रह्माच्छादकाविद्यानिदर्शनतया विषयावारकं कैश्चिदुक्तम् । तदसत् ;  
तमोव्यवहितालोकस्थितनानार्थदर्शनात् । दृग्गतेरविरुद्धस्य दृश्यच्छादकता कथम् ॥  
अतो मर्त्यादिदृष्टीनां दृश्यसंबन्धमात्रतः । दर्शनप्रतिघातित्वं स्वभावात्तमसि स्थितम् ॥ ६० ॥ इति तमसः पार्थिवत्वम् ॥
</details>


<details><summary>नरसिंह-देवः आनन्ददायिनी - ६०</summary>

अवसरसंगतिमाह - तेजोऽनन्तरमिति । तमसः क्रियावत्त्वात् परत्वापरत्वविभागादिगुणवत्त्वाद्द्रव्यत्वे सिद्धे स्पर्शासमानाधिकरणनीलरूपात्मकवैधर्म्यात् पृथिव्यादिनवद्रव्येभ्यो भेद इति मीमांसका आहुः । तत्र तदभिमतं पृथिव्यादिभ्यो भेदं प्रतिक्षेप्तुमनुभाषते - तमःखल्विति । उक्तेष्वन्तर्भावप्रकारमाह - उभयसंमतेनेति । तमः पार्थिवं नीलत्वात् संमतवदित्यनुमानेऽनुकूलं तर्कमाह - द्रव्यान्तरेति । स्पर्शरहितत्वे सति रूपवत्त्वं विशेषो भेद(नभेद)क इत्याह - अवान्तरेति । केचित्तु - प्रभातुल्यं द्रव्यं तम इत्याहुः । अन्ये तु पीतश्शङ्ख इत्यादौ नयनगतपित्तद्रव्यस्येव चक्षुषःकृष्णतारस्य विसर्पिप्रभा तम इति वदन्ति । तन्मतेऽपि पार्थिवत्वमविरुद्धमित्याह - प्रभा तुल्यत्वेति । निराधारेति - सूक्ष्मत्वेन पार्थिवावयवानामुपलम्भासंभवात् (गुणस्य) धर्मिभावनियतत्वेन तदभावान्नैवमित्यर्थः । यदि विततानां पार्थिवानामेव तमस्त्वं तदा सिद्धान्तविरोधः आतपादावभानं च कल्प्यमित्यवधेयम् । चटुलत्वं - क्रियावत्त्वम् । तदुपलम्भश्चटुलत्वाद्युपलम्भः । प्रत्यक्षभ्रमेष्विति - अन्यथा श्वैत्ये पीतिमत्वाद्यारोप(त्वाद्युपलम्भ)प्रसङ्गात् । नचेष्टापत्तिः! रूपप्रकारकत्वाभावप्रसङ्गात् । न च धर्मिणोऽपि भानात् पीतरूपस्यापि प्रकारता! तथाऽपि तमःप्रतीतौ नैल्यप्रकारतानुपपत्ते । कदाचित् क्रियायामपि रूपत्वाद्यारोपप्रसङ्गे गच्छत्यपि स्वस्मिन् गमनाभावप्रतीतिप्रसङ्गः । न च नीलरूपस्यैवारोपात्तत्प्रकारताप्रतीति (तीतेरुपपत्ति)! प्राप्तिः! तथा सति तथा आश्रयस्यैव प्रतीतिसंभवेना(वेतथा)रोपकल्पनायोगादि(नानुपपत्तेरि)ति भावः । ननु गन्धो वातीतिवदत्रापि चटुल(लत्वदि)धीस्स्यादित्यत्राह - गन्धेति । गन्धशब्दस्य द्रव्यपरत्वेन तत्रापि द्रव्य एव चटुलत्वधीरित्यर्थः । छायायाः द्रव्यत्वादन्यगत्यनुविधानं युक्तमित्यत्राह - यथेति । तमस्स्पर्शस्येति - इन्द्रनीलप्रभावदनुद्भतस्पर्शं तम इति अस्पर्शत्वासिद्धेरित्यर्थः । चाक्षुषेति - यद्यपि तत्प्रतीतिरपि चाक्षुषीति न चाक्षुषप्रतीतिसामान्याभावस्संभवति; विशेषाभावश्चेत् सर्वदा तमः प्रतीतिप्रसङ्गः; तथाप्यालोकाभाव आरोपसहकारीति तमश्चाक्षुषप्रत्यया(चाक्षुषप्रतीत्यतिरिक्तचाक्षुषप्रत्यया)भावे तथा(तदा)रोप इति भवि(इति केचित्) इत्याहुः । वस्तुभेद इति - सर्वत्र विषयातिरिक्तालोकसापेक्षत्वनियमेऽपि तेजसि वैरूप्यमङ्गीक्रियते; त(द्व)त्पार्थिवत्वेऽपि वैरूप्यमि(प्यमस्त्वि)त्यर्थः । यद्वा - (केचित्तु-)वस्तुभेदे तमसः पार्थिवविशेषत्वानङ्गीकारेऽपि नीलरूपस्यालोकासहकृतचक्षुर्गाह्यत्वरूपं वैरूप्यं सिद्धमिति लाघवात् पृथिव्यन्तर्भावोऽस्त्वित्यर्थः(इत्याहुः) । यदुक्तं चाक्षुषप्रत्ययाभावेऽपि नीलत्वा(नीलिमास्तित्वा)भिमान इति; तदयुक्तम्; ज्ञानस्य तदभावस्य वा चाक्षुषत्वायोगात् । बाधकाभावे(च) आरोपकल्पनायोगाच्च । आलोकासहकृतचक्षुर्ग्राह्यत्वं च तमसो न पार्थिवत्वविरोधीत्याह - अञ्जनविशेषसहकृतमिति । नीलाद्यध्यासहेतुत्वेन आलोकाभावस्यासहकारित्वं तथाऽपि वाच्यम्; तथा च लाघवानुरोधात् तमोग्रहे सह(तत्सह)कारि भवत्वित्यर्थः । ननु विषयव्यञ्जकालो(ञ्जकस्यालो)कस्याभावे कथं चक्षुषा ग्रहः? तत्र तस्य सहकारित्वादित्यत आह - यथेति । आलोकस्य सहकारित्वेऽपि विषयभेदेन वैषम्यदर्शनेन नैकरूप्यं सर्वत्रेति भावः । ननु तथाऽपि सर्वत्र चाक्षुषज्ञाने आलोकमात्रस्य न व्यभिचार इत्यत्राह - दृक्स्वभावादिति । अस्त्वेवमिति - तम(सा)सो विरोधाभावेन सत्त्वाविरोधादित्यर्थः । आलोकेति - यथा दीपो वातविनाश्यः तथा अन्धकार अलोकनाश्य इत्यर्थः । अभिभवादिति - स्वावच्छेदेनालोकस्तमोज्ञानप्रतिबन्धक इत्यर्थः । ननु तत्वरत्नकरो 'आलोकाभावस्तम इति काश्यपीयाः । नीलभानरूपस्मृतिप्रमोष इति प्राभाकराः । द्रव्यान्तरमिति कौमारिलाः । प्रधानतत्वमेव तम इति तत्वविदः' इत्युपक्रम्य प्राथमिकमतद्वयमथन पूर्वकम्; -  
अत्र तत्त्वविदः प्राहुः स्थूलसूक्ष्मात्मना स्थिता ।   
दैवी गुणमयी माया बाह्यन्तरतमो(मयी)मता ॥  
इत्युक्तम्; तत्कथं पार्थिवत्वं भवद्भिरुच्यते? इत्यत्राह - अद्रव्यत्वादि - पक्षाणामिति । आदिशब्देनालोकाभाव(पक्ष)परिग्रहः । अद्रव्यत्वादिनिरासाय प्राकृतत्वात् प्रकृतित्वोक्तिरित्यर्थः । तत्र हेतुमाह - किंच तेजस इति । 'यस्य तमश्शरीरम्' इति शरीरत्वोक्तेः 'तमस्ससर्ज दिवसे' इत्यादिना भारतादौ आलोकदशायामेव तमस्सृष्टेश्श्रवणात् तेजसा सह तमसोऽपि प्रलयवचनात्त(चने त)दभावत्वाभावावगमाच्च द्रव्यत्वं प्राकृतत्वं च सिद्धमित्यर्थः । ननु 'नासदासीन्नो सदासीत्तदानीम्' तम आसीत्तमसा गूढमग्रे प्रकेतम्' 'यदा तमस्तन्न दिवा न रात्रिः' 'तमः परे देवे' आसीदिदं तमोभूतम्' इति श्रुतिस्मृतिवचनानि प्रकृतेस्तमस्त्वं वदन्तीति चेत्; (न) प्रकृतेः रूपवत्त्वाभावेन अस्मदादिचाक्षुषतमस्त्वासंभवात्तस्याः प्रकृतेरतीन्द्रियत्वोक्तेः(क्तेश्च) तत्र तमश्शब्द उपचाराच्छक्त्यन्तराद्वेति दृश्यमानतमसः प्राकृतत्वमेवेति भावः । ननु तमसो द्रव्यत्वे तत्वान्तरत्वापत्तिः; कॢप्तेष्वन्तर्भावे महदादिषु वा(दिष्वेवा)न्तर्भा वोऽस्तु! कथं तस्य पार्थिवत्वमित्यत्राह - रूपवत्त्वेनेत्यादिना । वह्निजलव्यावृत्तत्वेऽपि पार्थिवत्वे किं प्रमाणमित्यत्राह - यत्कृष्णमिति । प्रमाणज्ञानं स्वप्रागभावव्यतिरिक्तस्वविषयावरणस्वनिवर्त्यस्वदेशगतवस्तु(वस्त्वन्तर)पूर्वकम् अप्रकाशितार्थप्रकाशकत्वात् अन्धकारे प्रथमोत्पन्नप्रदीपप्रभावत् इत्यनुमानेन अज्ञानसाधनं दूषयितुमनुभाषते - तदिदमिति । हेतुमाह - तमोव्यवहितेति ननु व्यवधायकस्य कथं नेन्द्रिय(दृष्टि)वृत्तिप्रतिबन्धकत्वमित्यत्राह - दृग्गतरेविरुद्धस्येति । आच्छादकत्वे दृग्गतिविघातप्रसङ्ग इति भावः । ननु मनुष्यादिदृग्गतिप्रति(गतिदि)घातकत्वाभावे कथमन्धकारे दृग्गतवस्तुग्रहाभाव इत्यत्राह - अत इति । दृशो दृश्यसम्बन्धेऽपि चाक्षुषधीप्रतिबन्धकत्वस्ये(त्वं तस्ये)त्यर्थः । वस्तुतस्तमोऽतिरिक्तचाक्षुषप्रत्यक्षे आलोकस्य सहकारित्वात् तदभावान्न तत्प्रत्य(न तत्र प्रत्य)क्षमि(क्षत्वमि)ति भावः ॥ ६० ॥  
 तमसः पार्थिवत्वम् ॥
</details>
