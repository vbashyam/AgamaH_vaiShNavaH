+++
title = "046 सद्रूपेणैव भानान्न"

+++
<details><summary>मूलम्</summary>

सद्रूपेणैव भानान्न भवति वरणाभावमात्रं विहायः संसर्गाभावमात्रं न च भवति यतो नास्ति संसर्गिबोधः ।  
अत्यन्ताभावनाशावजननिरपि वा सत्सु तेष्वेव न स्युस्तादात्म्याभावसिद्धिः कथ(मिव)मपि च भवेत्तंतमर्थं विहाय ॥ ४६ ॥
</details>

<details><summary>सर्वाङ्कषा - ४६</summary>

46. 

[[93]]

[ आकाशस्य भावरूपत्वम् ] 

सद्रूपेणैव भानात् न भवति वरणाभावमात्रं विहायः 

संसर्गाभावमात्रं न च भवति, यतो नास्ति संसर्गिबोधः । अत्यन्ताभावनाशावजननिरपि वा सत्सु तेष्वेव न स्युः 

तादात्म्याभावसिद्धिः कथमपि न भवेत् तंतमर्थं विहाय ॥46॥ 



ननु आकाशाख्यपदार्थस्यैवाभावात्, 'सति कुड्ये चित्रकर्म' इति न्यायेन सः प्रत्यक्षो न वा? इति विचार एव हास्यास्पद इति वदतां बौद्धानां मतं निराकरोति - सद्रूपेणेत्यादि । पृथिव्यप्तेजोवायव इति चत्वार्येव भूतानि इति वैभाषिकबौद्धाः । आकाश इति पदस्य आवरणाभावः अर्थः । कुड्यादीनि आवरणरूपाणि सर्वानुभवसिद्धानि । कुड्यादेरपसरणे तत्र कुड्याद्यावरणनिवृत्त्या निष्क्रमणप्रवेशादिकं भवति । अतः आकाशः अभावरूपः, न तु भावपदार्थः । अस्त्वभावोऽपि सप्तमः भावपदार्थ इति चेत्, तदपि न, केनाप्यनङ्गीकारात् । सिद्धान्तेऽपि हि अभावः नातिरिक्तः पदार्थः । ' भूतले घटो नास्ति' इत्यत्र न हि कश्चित्पदार्थो दृश्यते । तर्ह्यस्तु घटाभावः भूतलमेवेति पक्षः, तावतापि सिद्ध एव कश्चन पदार्थः इति चेत्, कः सिद्धस्तत्र ? भूतलं तु पूर्वमेव सिद्धम् । तच न घटाभावमात्रम्, किन्तु तत्रावर्तमानपटाभावादिसर्वाभावरूपंम् वक्तव्यमिति कथं घटाभावः भूतलस्वरूप उच्यते । अतः अभावः निरुपाख्यः तुच्छ एव शशशृङ्गादिवदिति बौद्धाः । तदेतन्निराकरोति । अभावः किल चतुर्विधः । अयं किम् आवरणसामान्याभावरूपः, उतावरणविशेषाभावरूपः ? न सामान्याभावरूपः । तत्कुतः **विहायः** = आकाशः **वरणाभावमात्रम्** = आवरणसामान्याभावमात्ररूपो न भवति । तत्र हेतु :- सद्रूपेणैव भानात् इति । 'अस्ति ''नास्ति' इति प्रतीती किल परस्परमत्यन्तविलक्षणे भावाभावविषयिण्यौ दृष्टे । 'अश्वो न' इति अश्वतादात्म्यनिषेधमात्ररूपो गौः कदापि न हि भवति; किन्तु ‘गौः अश्वो न' इत्युल्लेखे सति 'गौः' इति स्वस्वरूपेण भावरूपतयापि प्रतीयते । अन्यथा 'अश्वः गौर्न' इति प्रतीतेरपि सत्त्वादन्योन्याश्रयादिः स्यात् । 'सद्रूपेणैव' इत्येवकारेण तुच्छत्वव्यवच्छेदः । शशशृङ्गादिकं हि कदापि कस्यापि 'अस्ति' इति प्रतीतिविषयो न दृष्टः । आकाशस्तु कूपरन्ध्रद्वारादिप्रतीतिविषयो दृष्टः । न हि द्वारपदार्थः अन्यः कश्चिद्भवितुमर्हति । अतः आकाशः सद्रूपः कश्चित्पदार्थ एव ॥ 

एवं सामान्यरूपेणाकाशस्याभावरूपतां निरस्य, विशिष्यापि तस्याभावरूपता न संभवतीति प्रदर्शयन्, प्रथमम् ‘संसर्गाभावः तादात्म्याभावश्चेति अभावो द्विविधः । संसर्गाभावश्च अत्यन्ताभावः, प्रध्वंसाभावः, प्रागभावश्चेति त्रिविधः' इत्युक्तप्रक्रियया प्रथमं संसर्गाभावसामान्यरूपताम्, ततः विशेषरूपतां च क्रमशो निरस्यति - संसर्गेत्यादिना । 'भूतले घटो नास्ति' इत्यादौ हि **भूतलसंसर्गिणः** = भूतलसंबन्धार्हस्य घटस्य निषेधरूपः दृष्टः । प्रतियोगिन एवाप्रसिद्धौ न हि निषेधस्य प्रसक्तिः । अतः यतः **संसर्गिणः** = प्रतियोगिनः बोधः नास्ति, किन्तु केवलस्यैव आकाशस्य स्वतन्त्रतया प्रतीतिः, अतः संसर्गाभावमात्रं न च **भवति** = नैव भवति । विशेषरूपेणापि संसर्गाभावरूपतां निराकरोति - अत्यन्तेत्यादिना । **अत्यन्ताभावनाशौ** = अत्यन्ता-

[[94]]

भावरूपों वा, प्रध्वंसाभावरूपो वा, अपि **वा** = अथवा **अजननिः** = प्रागभावरूपो वा आकाशो न भवितुमर्हति । कुतः ? **तेषु** = आवरणरूपेषु प्रतियोगिषु सत्स्वेव न **स्युः** = अत्यन्ताभावः निरुपाधिकः कुत्रापि वक्तुं न शक्यः; देशकालप्रतियोगिविशेषनिर्देशमन्तरा न ह्यत्यन्ताभावप्रतीतिर्भवेत् । 'अत्रेदानीं घटो नास्ति' इत्येव खल्वनुभवः । ' इहेदानीम् आवरणं नास्ति' इति खल्वावरणाभावप्रतीतिर्वक्तव्या । तत्र 'इह' इति कस्य निर्देशः ? आकाशस्यैव स निर्देशः वक्तव्यः । सिद्धस्तर्ह्यवरणाभावातिरिक्तः 'इह' शब्दार्थः आकाशः । एवं प्रध्वंसाभावः, प्रागभावश्च न सामान्यधर्मावच्छिन्नप्रतियोगिताकौ । प्रध्वंसः खलु यस्य कस्यचिदेव घटादेः। घटसामान्यध्वंसस्तु प्रलयकाल एव । प्रतियोगिनि घटविशेषे अन्यत्र सत्यपि, अन्यत्र घटव्यक्त्यन्तरध्वंसः व्यवहारार्ह एव । एवमेव प्रागभावोऽपि । 'भविष्यति' इति प्रतीतिः किल न घटसामान्यविषयिणी; सर्वेषां घटानां युगपदुत्पत्तेरसंभवात् । अतो भविष्यतीति घटविशेषविषयिणी । नीलघटे सत्यपि, 'पीतघटो नष्टः ' 'रक्तघटो भविष्यति' इति व्यवहारस्य सार्वजनिकत्वात् । अतस्तत्र आवरणान्तराभावस्य व्यवहारेऽपि आवरणविशेषस्यापि सत्त्वेन नाकाशप्रतीतेः संभवः । अतः आवरणप्रध्वंसाभावरूपो वा, आवरणप्रागभावरूपों वा आकाशः न भवितुमर्हति । प्रागभावस्योत्पत्त्यभावात् तस्य ' अजननि' पदेन निर्देशः ॥ 

एवमावरणान्योन्याभावरूपोऽपि नाकाशः । कुत इति चेत्-तं तम् अर्थं **विहाय** = प्रतियोगिनम्, अनुयोगिनं चार्थं विहाय, **तादात्म्याभावस्य** = अन्योन्याभावस्य सिद्धिः कथमिव भवेत् ?, न कथञ्चिदपि भवेत् । 'अयमयं न' इति खलु अन्योन्याभावः । 'घटः पटो न' इति हि घटस्य पटात्मत्वाभावः कथ्यते । एकस्मिन् आवरणे सत्यपि, आवरणान्तरभेदस्य प्रतिव्यक्त्यावश्यकत्वात्, आवरणे सत्यपि आवरणविशेषभेदस्य तस्मिन् सत्त्वात् आकाशप्रतीतिर्वक्तव्या । नन्वावरणविशेषभेदस्यावरणविशेषान्तरे सत्त्वेऽपि अन्योन्याभावस्य सामान्यधर्मावच्छिन्नप्रतियोगिकत्वमावश्यकम् । अन्यथा 'घटो न घटः' इत्यपि प्रतीत्यापत्तिः । अतः आवरणत्वावच्छिन्नभेद एवावरणतादात्म्याभावः । अतो नोक्तापत्तिरिति चेत्, अस्तु तत् । परं तु अनुयोगी कः । ‘आकाशः आवरणं न' इति खलु प्रतीतिर्वक्तव्या । तथा च अनुयोगितया सिद्ध एवाकाशः । न चाकाशपदं त्यक्त्वा‘इदमावरणं न' इत्येव प्रतीतिरस्त्विति वाच्यम्, तदापीदंपदस्यार्थतया कस्यचित्सिद्धतया नेष्टसिद्धिः । किञ्चाकाशपदावरणाभावपदयोः पर्यायत्वात् 'घटः कलशः' इतिवत् स्यात् । ननु 'घटः घटत्ववान्' इति व्यवहारः कथं प्रामाणिकः ? तत्र घटपदस्यापि घटत्वाश्रयबोधकत्वात् पर्यायत्वापत्तिः । न च तत्र घटपदस्य घटत्वाश्रयो नार्थः, किन्तु घटपदबोध्यः कश्चिदर्थः । स च घटव्यक्तिमात्रमपि । अतो न तयोः पर्यायत्वमिति चेत्, एवं सत्यपि प्रकृते आकाशव्यक्तेस्सिद्ध्या नाकाशोऽभावरूपो भवेत् । अतोऽनुयोगितयाऽऽकाशसिद्धिर्निष्प्रत्यूहैव । अतः अन्योन्याभावात्मकत्वाङ्गीकारमात्रेण नाकाशप्रतीतिर्निर्वोढुं शक्या ॥ 

तदेवम् आकाशस्य आवरणाभावरूपत्वासंभवः, अभावस्यातिरिक्ततामङ्गीकृत्य प्रत्यपादि । वस्तुतस्तु सिद्धान्ते, अभावस्य भावान्तररूपताङ्गीकारात् आवरणाभावस्यापि भावान्तररूपत्वमेवावश्यकम् । तच्च भावान्तरम् आकाश एव भवितुमर्हति नान्यदिति नाकाशस्य तुच्छत्वनिरुपाख्यत्वसिद्धिः । अत्र वक्तव्यमग्रेऽद्रव्यसरे (श्लो. 129 इत्यादौ ) भविष्यति ॥ ४६ ॥
</details>


<details><summary>सर्वार्थसिद्धिः - ४६</summary>

अत्र केचिच्चार्वाकास्सौगताश्च प्राहुः - "चत्वार्येव भूतानि" । आकाशस्त्वावरणाभाव एव । स च निस्स्वभावः । तुच्छतयैवोपलम्भात् । यत्र चावरणं न तत्राकाशः । अभित्त्वा दुर्दर्शत्वात्, भेदं त्वावरणाभावस्यैव सिद्धेः । यदि तत्राकाशः स्यात् निरवकाशं न किंचित्स्यात् । अतो घटतदभावन्यायादावरणेष्वसत्त्वादयमावरणाभावः । तदिह शून्यधातुसंज्ञिते च निस्तत्त्वेऽप्यावरणाभावे खपुष्पादिषु ततच्छब्दा[दि]वन्मिथ्याजले मृगतृष्णिकादिशब्दवच्च व्यामोहैकनिबन्धना व्योमादिशब्दाः । अत्र नञुपश्लेषाभावादसद्रूपतातिरस्कारः । अत्र च तलत्वविपुलत्वमलिनत्वादिकमध्यासमन्तरेण न कथंचिदप्युपपद्यते । प्रतियोगिगतानां च स्मर्यमाणानां गृह्यमाणेऽस्मिन्नध्यासः । अस्ति चासौ सिद्धः ; दुःखाभावे सुखाभिमानात्, आलोकाभावे च नीलत्वबहलत्वाद्यध्यासस्य वैशेषिकादिभिरङ्गीकारात्, शशशृङ्गं तीक्ष्णमित्यादिशब्दजन्याध्यासदृष्टेश्च । वदन्ति च शब्दज्ञानानुपाती वस्तुशून्यो विकल्प इति; एष वन्ध्यासुतो यातीत्यादिषु । अतो नास्त्येव नभ इति । तत्राह - सद्रूपेणेति ॥ अयं भावः - सर्वं हि वस्तुजातं संविद्व्यवस्थाप्यम्, संविद्यते च भावरूपतयैव नभः, भावान्तरमेवाभाव इति स्थापयिष्यते । अन्यथाऽपि ब्रूमः - नाभावस्य निस्स्वभावता, अभावस्वभावतयैव तत्सिद्धेः । स्वान्यस्वभावतया सिद्धिस्तु न कस्यापि । न च स्वेन स्वभावेन सिद्धस्य परस्वभावविरहादसत्त्वम्, अतिप्रसङ्गात् । उक्तं च न्यायभाष्ये - "असच्चासदिति गृह्यमाणं तथाभूतं विद्यमानमविपरीतं च तत्त्वमिति । तुच्छतयैवोपलब्ध्याऽपि निरस्तं निस्स्वभावत्वम् । तुच्छता ह्यभावप्रतियोगित्वम्, अभावत्वम्, वस्त्वन्तरशून्यत्वम्, अन्यद्वा किंचित् ? न प्रथमः, स्वकालादिषु सतामभावप्रतियोगिनां यथाप्रमाणं तत्तत्स्वभावविशिष्टत्वात् । न द्वितीयः, दत्तोत्तरत्वात् । न तृतीयः, ईदृशतुच्छत्वस्य स्वरूपाविरोधिनस्सर्वत्र सुलभत्वात् । न चतुर्थः, अस्मन्मतविरोधिनस्त्वदिष्टस्य कस्यचित्कुतश्चिदत्रासिद्धेरिति । यत्त्वावरणेष्वाकाशो नास्तीति, तदसत्, त्वदुक्तयुक्त्यैव तत्सिद्धेः । अभित्त्वा दुर्दर्शत्वं हि व्यवहितत्वात् । अत एव तत्र नास्तीति न निश्चाय्यम् । भित्त्वा तु प्रेक्षणे नभस्तत्र दृश्यत एव । न चात्रावरणाभावमात्रोपलम्भः, इहावरणं नास्तीति साधिकरणस्य तस्योपलम्भात् ; इहाकाश इतिवत्स्वात्मन्येव भेदोपचारात्स्यादिति चेन्न ; बाधकाभावात् । अधिकरणानवस्थाप्रसङ्गो बाधक इति चेन्न ; आकाशादेस्साधिकरणतयैवौपलम्भ इत्यनभ्युपगमात् । इहाकाश इतिवदित्यत्र चाकाशशब्देनावरणाभावविवक्षायां पक्षदृष्टान्तभेदाभावः, त्वदनभ्युपगतस्य परमतसिद्धस्य त्वया दृष्टान्तीकर्तुमयुक्तत्वात् । प्रतिबन्दिग्रहणमात्रमिदमिति चेन्न ; इह मूर्ते वस्तुनि आकाशसंबन्ध इति प्रतीतौ विरोधाभावात् । आवरणाभावधीरपि तथैव स्यादिति चेत्, अस्त्वेवम् ; तथाऽपि कदाचिदिह तारकेत्यादिवन्निरधिकरणतया गगनोपलम्भे तदतिरिक्तनभः - सिद्धिनिषेधः । आवरणेषु निरवकाशत्वं च विशेषणराहित्यात्, आवरणरहितमेव ह्याकाशमन्यद्वा किंचिदवकाशः, न त्वाकाशमात्रम् । आवरणेष्वविद्यमानतया तदभाव आकाश इति चायुक्तम् ; सर्वेषां स्वस्मिन्नविद्यमानतया स्वाभावत्वप्रसङ्गात् । यत्तु व्योमादिशब्दा व्यामोहैकनिबन्धना इति, तदसत् ; प्रमाणसिद्धे क्वचिद्वस्तुन्येव सर्वशब्दानां व्युत्पत्तेः, तद्विषयतयैव च व्यवहारात् ; खपुष्पादिषु त्वयोग्यसमभिव्याहारादन्यथाधीः । मृगतृष्णादिशब्दा अपि जलाध्यासादिकरणार्हमरीचिव्यूहादिविषयाः । यद्यपि तलत्वादिकमाकाशेऽध्यस्तम्, अल्पत्वविपुलत्वादिकं त्ववच्छेदकभेदायत्तम्, तथाऽपि सत्येवारोपः । यत्त्वसति दुःखाभावे सुखाध्यासो दृष्ट इति, तदर्भकवाक्यम् ; सत्येव दुःखाभावे सुखारोपात् । अभावस्य भावान्यत्वमात्रमेव ह्यसत्त्वं सिद्धम् ; तेन च स्वरूपसन्नेवासौ । आलोकाभावे नीलत्वाध्यासस्त्वस्मान् प्रति नोदाहर्तव्यः । अत एवाध्यस्तनैल्यमालोकाभावमात्रमेव नीलं नभ इति भातीति निरस्तम् ; आलोकदेशे च नभःप्रतीत्यनुवृत्तेः । नन्वस्मदिष्टक्षणिकत्वादिकं क्वचित्ते सिद्धमसिद्धं वा ? उभयधाऽपि कथं तत्प्रतिक्षेपः ? कथं वा तस्मिन् केषां चित्सत्यताभ्रमं निर्वक्ष्यसि ? इत्थम् -एतदुत्तरक्षणवृत्तित्वाभावो हि यत्र क्वचिदन्यत्र सिद्धः, स सर्वस्मिन् कुतश्चिदारोप्यते प्रतिक्षिप्यते चेति सुस्थमेतत् । एवमन्यत्सर्वमपि चिन्त्यम् । शशशृङ्गं तीक्ष्णमित्यादिषु च प्रमिते शशादौ शृङ्गवत्त्वारोपः, शृङ्गादौ च प्रमिते सत्याऽसत्या वा तीक्ष्णधीः इत्येतावत्सहृदयहृदयारूढम् ; नात्रासति किंचिदारोप्यते । एवमनभ्युपगमे वर्णक्रमनिर्देशवत्स्यात् । एतेन शशस्तीक्ष्णशृङ्गवानित्यपि निरूढम् । भूतेषु भाविषु च कथं भ्रम इति चेत् कथं वर्तमानेषु ? तेषां सत्त्वादिति चेन्न ; स्वकालसत्त्वस्य कालान्तरासत्त्वस्य च साधारणत्वात् इति । आवरणाभावश्च सत्योऽसत्यो वा संसर्गाभावादिविभागं नातिक्रामेदिति मत्वा तत्रतत्र दूषणमाह -संसर्गेत्यादिना पद्यशेषेण । संसर्गाभावस्तावन्निरूप्यमाणः संसर्गिनिरूप्यसंसर्गप्रतियोगिकतयाऽधिकरणप्रतियोगिभूतसंसर्गिबोधाभावे कथं बुध्येत ? अत्यन्ताभावोऽपि संसर्गाभावभेद एव । यथा अश्वे गोत्वस्य शशे वा शृङ्गस्य । तथा च अत्रावरणं नास्तीति साधिकरण-भूताभावधीरनिवार्या । खपुष्पवदावरणानामत्यन्तासत्त्वे तु शून्यवादश्शरणम् । वर्तमानेषु चावरणेषु तत्प्रध्वंसप्रागभावौ दुर्वचौ । तौ हि किमन्यत्र विद्यमानानाम् ? उताविद्यमानानाम् ? नाद्यः, तेषां तदुभयायोगात् । न द्वितीयः, तत एव ; न हि शशे शृङ्गस्य नाशप्रागभावौ । तदिह सर्वावरणनाशादिकं दुर्वचम् ; असंभवात् । कतिपयावरणनाशादिकं चावरणदेशेऽप्यस्तीति तत्रापि निष्क्रमणादिप्रसङ्गः । ननु संसर्गे तु विधिरेकेनापि, तन्निषेधस्तु सर्वप्रतियोगिकः । तद्वदत्रापि सर्वावरणाभावे व्योमधीः स्यात् । न, असंभवस्योक्तत्वात् । एवं सति च संसर्गाभाव एव नामान्तरेणोच्यते ; तत्र च दत्तमेवोत्तरम् । अस्तु तर्ह्यावरणतादात्म्याभावोऽसौ स्यात् । स ह्यसिद्धप्रतियोगिकतया स्वयमप्यसिद्धः । तदात्मनश्चाकाशस्य तुच्छत्वं युक्तमिति । तत्राह - तादात्म्येति । चो दूष्यसमुच्चये ; श्रुत्यादिविरोधरूपदूषणसमुच्चये वा । असिद्ध-प्रतियोगिकत्वमस्य क्वचिदपि तादात्म्यपदार्थाभावाद्वा ? आवरणद्वयस्य तदभावाद्वा ? नाद्यः, अभावप्रतियोगित्वेन तत्कल्पनस्यासिद्धिप्रसङ्गात् । न हि क्वचित्सिद्धिमनपे[क्ष्य]क्षकस्य क्वचिदपि कल्पना, माध्यमिकमतोत्थानप्रसङ्गात् । नोत्तरः, संसर्गाभावस्याप्यसिद्धप्रतियोगिकत्वापातात् ; न ह्येतत्कालीनैतद्भूतलघटसंसर्गो निषिध्यमान इहान्यत्र च सिद्धः । घटसंसर्गमात्रं यत्रक्वचित्सिद्धमिति चेत्, घटतादात्म्यमपि तथैव । अस्तु तर्ह्युभयत्राप्यसिद्धप्रतियोगिकत्वम् ; किं नश्छिन्नमिति चेन्न ; अतिप्रसङ्गस्योक्तत्वात् । अत्यन्ताभावोऽप्यसिद्धप्रतियोगिक इति पक्षश्च निरस्तः ।  
तत्रतत्र स्वतादात्म्यं सिद्धमन्यत्र कल्प्यते । बाधकैः क्षिप्यते चेति नास्माकमिह विप्लवः ॥  
सर्वत्र तादात्म्याभावस्तत्तद्वस्तुनिष्ठतयैव सिध्येत् ; न तु तन्मध्यादिदेशतया । यथा मिथस्संयुक्ते वियुक्ते वा सिंहे गजान्यत्वं गजे च सिंहान्यत्वमिति । इदमावरणं न भवतीति तादात्म्यनिषेधश्च कस्यचिदावरणस्य वा ? अनावरणस्य वा ? आद्ये विरोधः । आवरणान्तरं न भवतीति विवक्षायामविरोध इति चेत् ; सत्यम्, तथाऽपि न तत्राकाशप्रतीतिविषयावरणाभावसिद्धिः । द्वितीये त्वावरणान्यद्रव्यमिदहङ्कारास्पदं सिध्यत्येव । नन्वावरणाभाव एवेदंकारगृहीतः आवरणतादात्म्याभावाधिकरणतया बुध्यताम्, न हि तत्तदभावयोस्तादात्म्यमिति । मैवम् ; न ह्यावरणतादात्म्याभावस्यावरणान्यत्वं बुध्वा कश्चित्तत्र नभःपर्यायान्प्रयुङ्क्ते, निष्क्रमणादौ वा प्रयतत इत्यलमतिविस्तरेण । "आकाशे चाविशेषात्" इति सूत्रभाष्ये चैतत्सर्वमनुसन्धेयमिति ॥ ४६ ॥ इत्याकाशस्यावरणाभावमात्रत्वभङ्गः ॥
</details>
