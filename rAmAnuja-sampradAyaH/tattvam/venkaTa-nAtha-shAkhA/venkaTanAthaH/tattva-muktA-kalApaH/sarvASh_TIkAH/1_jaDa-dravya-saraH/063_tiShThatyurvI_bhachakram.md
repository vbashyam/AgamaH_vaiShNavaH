+++
title = "063 तिष्ठत्युर्वी भचक्रम्"

+++
<details><summary>मूलम्</summary>

तिष्ठत्युर्वी भचक्रं पवनरयवशाद्भ्राम्यतीत्युक्तमाप्तैर्भ्रान्तैः कॢप्तं त्रिलोकीभ्रमणमिह तथा मेदिनीभ्रान्तिपातौ ।  
तद्भ्रान्तौ प्राक्प्रतीचोः प्रसजति पतने पत्रिणोस्तारतम्यं पाते गुर्व्यास्तु तस्याः प्रलघु दिवि समुत्क्षिप्तमेनां न यायात् ॥ ६३ ॥
</details>

<details><summary>सर्वाङ्कषा - ६३</summary>

पृथिवीतत्त्वनिरूपणप्रसक्त्या पृथिवीगोलमधिकृत्य, पुराणोक्तमनुवदति - तिष्ठतीत्यादि । **उर्वी** = भूमिः **तिष्ठति** = स्थिरा एकत्र तिष्ठति । **भचक्रम्** = ग्रहतारानक्षत्रादिगणः **पवनरयवशात्** = मरुद्वेगवशात् **भ्राम्यति** = परिभ्रमते इति आप्तैः पुराणकारैः उक्तम् । भ्रान्तैः कैश्चित् **इह** = एतद्विषये **त्रिलोकीभ्रमणम्** = त्रैलोक्याः : भ्रमणम् **क्लृप्तम्** = कल्पितम् । तथा **मेदिनीभ्रान्तिपातावपि** = आर्यभटादिसंमतः भूभ्रमणवादः, जैनोक्तः भूपतनवादश्च भ्रान्तैः क्लृप्तौ । भूभ्रमणपक्षे दोषं प्रदर्शयति - तद्भान्तावित्यादि । **तद्भ्रान्तौ** = भुवः भ्रमणे **पत्रिणोः** = पक्षिणोः **प्राक्प्रतीच्योः** = प्राग्दिशि, प्रत्यग्दिशि च **पतने** = डयने तारतम्यं प्रसजति ॥ 

अयमर्थः - भूभ्रमणवादिनो हि वदन्ति भूमिः पश्चिमदिशः पूर्वां दिशं भ्रमतीति । एवं तर्हि, द्वौ पक्षिणौ, युगपत् आकाशमुत्पत्योपरि गतौ । ततः तयोरेकः प्राग्दिशम्, अपरश्च प्रत्यग्दिशं चाभिमुखीकृत्य युगपत् यदा डयेताम्, तदा पक्षिणोः उपर्याकाशे स्थितत्वात् भूमेश्च पूर्वदिगभिमुखं भ्रमणात्, पूर्वदिशं प्रति गतः पक्षी स्वलक्ष्यं कदापि न प्राप्नुयात्, भूमेः पूर्वदिशि वेगेन भ्रमणे पक्षिणा तल्लक्ष्यप्राप्तेः असंभवात् । प्रत्यग्दिगभिमुखं गतस्तु पक्षी, विनैव पश्चिमदिग्गमनं स्वयमेव स्वलक्ष्यं प्राप्नुयात् । यावदयमाकाशे क्षणं 

64. 

115. 

[ ज्योतिश्शास्त्रादीनां मर्यादा ] 

ज्योतिश्शास्त्रं पुराणाद्यपि न हि निगमग्राह्यमन्योन्यबाध्यं 

विद्यास्थानं तु सर्वं प्रतिनियतनिजोपक्रियांशे प्रमाणम् । तात्पर्यं तर्कणीयं तदिह बहुविदा भूपरिध्यादिभेदे [दैः] 

दुर्ज्ञानं सर्वथा यन्मुनिभिरपि, परैस्तत्र तूदासितव्यम् ॥64॥ 



तिष्ठति तावत्येव भूमिः भ्रममाणा, तत्पक्षिलक्ष्यं स्वयमेव तस्य सुगमं कुर्यात् । एकस्य स्वलक्ष्याप्राप्तिः, अन्यस्य विनैव गमनं स्वलक्ष्यप्राप्तिरिति तयोः पतने तारतम्यं भवेत् । न चैतत् दृश्यते । अतः भूभ्रमणवादो न युक्त इत्याशयः ॥ 



इदानीन्तनैस्तु विज्ञानिभिः, केवलं भूमिः न भ्रमति; किन्तु भूमेः परिसरायमाणः उपरितनवायुमण्डलभागोऽपि तया सह भ्रमति । अतः न तारतम्यमित्युच्यते । अत्राचार्यैः वायुमण्डलरहितकेवलभूभ्रमणवादः खण्ड्यते । भूपतनवादे दोषं 

इत्यादि । **गुर्व्याः** = अधिकगुरुत्ववत्याः **तस्याः** = पृथिव्याः पाते तु सदाधःपतने तु **दिवि** = आकाशे **समुत्क्षिप्तम्** = पुरुषेण उपरि क्षिप्तंं **प्रलघु** = पृथिव्यपेक्षयात्यन्तन्यूनगुरुत्ववत् लोष्टादि **एनाम्** = भुवम् न **यायात्** = कदापि न प्राप्नुयात् । भूमेः अत्यन्तगुरुत्वात्, लोष्टादेरत्यन्तलघुत्वात्, उपरिक्षिप्तं लोष्टं यावदधः पतति, तावत्येव भूमेः बहुदूरमधः पतनात्, तल्लोष्टं कदापि भुवं न प्राप्नुयात् ॥ 

वस्तुतस्तु - आचार्यैः भूगोलनिर्णयाख्यः स्वतन्त्रो लघुग्रन्थः कश्चित् पुराणानुसाराद्विरचितः । विष्णुपुराणादिपुराणप्रक्रियामनुसृत्य तत्र वर्णितम् । पौराणिकी प्रक्रिया हि भूमेः परितः सप्तसागरादिकं वर्णयति । तदत्यन्तं प्रत्यक्षादिविरुद्धम् । भूमेर्गोलरूपतायाः आर्यभटादिभिः ज्योतिष्कैरप्यङ्गीकारात्, सप्तसागरादीनां भूमावेव एतैर्निरूपणाच्च खगोलशास्त्राननुगुणमप्येतत् । अतश्च यद्यपीदम् इदानीन्तनवैज्ञानिकदृष्ट्या न समर्थनीयं भवेत्; अथापि पौराणिकी प्रक्रिया अबद्धा इति न भ्रमितव्यम् । योगशास्त्ररहस्यज्ञानां सा प्रक्रिया सुगमा स्यात् । आचार्यैरपि योगशास्त्रप्रक्रिययैव वर्णितमिति मन्तव्यम् । अधिकमत्राप्रस्तुतम् ॥ ६३ ॥
</details>


<details><summary>सर्वार्थसिद्धिः - ६३</summary>

भूप्रसङ्गात्तद्भ्रमणादिपक्षं निराकर्तुं स्वपक्षं तावदाह - तिष्ठतीति ॥ आप्तैः - पुराणादिकर्तृभिस्तदनुसारिभिश्च । आप्तिश्च तेषां "हिरण्मयेन सविता रथेन" इत्यादिश्रुत्यनुसारात् । अस्मिन् पक्षे सर्वलोकोपलम्भस्वारस्यमस्ति । न च गणितादिविरोधः । कक्षीकृतश्चायं पक्षः कार्तान्तिकैरपि । यथाऽऽह आर्यभटः -  
"उदयास्तमयनिमित्तं नित्यप्रवहेण वायुनाऽऽक्षिप्तः । लङ्कासमपश्चिमगो भपञ्जरस्सग्रहो भ्रमति ॥ इति ।  
केश्चित् "उत्ताना ह वै देवगवा वहन्ति" इत्यादिनिर्वहणाय त्रैलोक्यभ्रमणं स्वीकृतम्, तदुपालभ्यते - भ्रान्तैरिति । यथा स्वयं भ्राम्यन्तो बालिशा भुवं भ्राम्यन्तीमभिमन्यन्ते तथेदमिति भावः । यदि स्थिरतयैव दृष्टानां ग्रहनक्षत्राणां भ्रमणं कल्प्यते तदविशेषाद्भुवोऽपि कल्प्यतामिति चेन्न ; अपेक्षितस्यान्यथैव सिद्धेः । अत्र "अनुलोमगतिर्नौस्थ" इत्यादिषु स्थापितस्य भूभ्रमणवादस्य जैनोक्तस्य च भूपतनस्य भ्रान्तिकल्पितत्वमतिदिशति - तथेति । इषीकाप्रोतपत्रिकादिवत्स्वदेशं मुञ्चन्ती द्रुततरमधरोत्तरवृत्त्या भूः भ्रमतीति हि तद्भ्रान्तिपक्षः । अत्रोत्क्षिप्ताश्शरशिलादयः स्वदेशे तदासन्ने वा कथं निपतेयुः, नित्यं च स्वदेशपश्चिमभाग एव तेषां निपातस्स्यात् । उड्डीनाश्च पक्षिणो न कुलायमासीदेयुः, प्रत्यङ्मुखं पततां च तेषां गन्तव्यानि स्वयमपि तृणं प्रतिगच्छेयुः । प्राङ्मुखं गच्छतां तु दुःखेनापि न सन्निकृष्येरन् । एकदेशस्थिते च वर्षति वलाहके मुहूर्तमात्रान्मही शतयोजना सिच्येत । अतिकुशलानामपि धन्विनां दक्षिणोत्तरदिग्देशावस्थितस्थिरलक्ष्यवेधो न स्यात् । शरविहङ्गादीनामपि धरणीसममेव वायुना नोदनान्नोक्तप्रसङ्ग इति चेन्न ; तथाविधस्य प्रबलमारुतस्यानुपलम्भनिरस्तत्वात्, सर्वेषां प्रत्यङ्मुखगतिप्रतिरोधप्रसङ्गाच्च । यो हि महापृथिवीं प्रभञ्जनः प्रसभमार्तयति तं कथं लघीयांसो विहङ्गादयः प्रतिसरेयुः ? किंतु पृथिव्याः पूर्वमेव प्राङ्मुखं दूरमापनीयेरन् ? किंच ज्योतिर्गणभ्रमणहेतुर्मारुतश्शास्त्राभ्यनुज्ञानात् प्रत्यक्षविरोधाभावाच्च संगृह्यते, भूभ्रमणहेतुस्त्वसौ शास्त्रोपलम्भ-विरोधान्न कल्प्यः ; भुव एव वायुवददृष्टवशात्तादृशभ्रमणोपपत्तेः । स्यादेवं किं नश्छिन्नमिति चेन्न ; उपलम्भानुसारस्य छिन्नत्वात् । अत एव अनन्तताराग्रहभ्रमणकल्पनादेकभ्रमणकल्पनं वरमित्ययुक्तम् ; ताराभ्रमणादेरागमिकस्याकल्प्यत्वाच्च । तदेतत्सर्वमभिप्रेत्याह - तद्भ्रान्ताविति । - मूपतने दोषमाह - पात इति । अयं भावः - पातो हि भुवो न तावदुपलम्भागमाभ्याम्, तयोरिह तद्विपरीतत्वात् । नाप्यनुमानतः, गुरुत्वात्पतनस्य प्रतिबन्धके निरोधोपपतेः । निरालम्बने निरवधौ नभसि नित्यं निपतन्तीमलब्धप्रतिष्ठां भुवं कः प्रतिरुन्ध्यादिति चेन्न ; "वासुदेवस्य वीर्येण विधृतानि" इत्यादिना तत्सिद्धेः । भूपतने चोत्क्षिप्ताश्शिलादयो न कदाचिद्भुवं प्राप्नुयुः । गौरवप्रकर्षकाष्ठाभूताद्भूमण्डलादतिलघीयसां रजःप्रभृतीनामधिकपतनकल्पनं चोपहास्यम् ; पोतवालुकादिन्यायस्त्विह दुर्वचः, उपष्टम्भकादिविशेषस्यानभ्युपगमात्, तत्कल्पने च तस्याप्यन्यत्कल्प्यम् इत्यनवस्थानात्, वायुविशेषस्योपष्टम्भकत्वकल्पने तेनैव नित्यमपतनमिति किं न रोचते ? तदिह युक्तिमात्रशराणानां निराधाराऽपि स्वभावादेव तिष्ठति भूमिः । आगमानुविधायिनां तु सर्वाधारेण ब्रह्मणा सोपधानं निरुपधानं च विधृतेति । अत एव पृथिव्याधारस्थिरतरकर्परकॢप्तिर्निरस्ता । कर्परस्यापि निराधारस्य स्थित्यनुपपत्तेः, चतुरुदधिसंक्षोभसहत्वस्य पृथिव्यामेव कल्पयितव्यत्वात् । ये च पतनोत्पतनस्वभावभूतचतुष्टयमयत्वान्न पतति नोत्पतति च भूपिण्ड इत्याहुः, तेषामन्यूनानतिरिक्ततादृशावस्थानोचितपरिमाणैर्भूतैरारब्धः परिदृश्यमानमृच्छिलादिविलक्षणश्चागत्याऽन्य एव भूपिण्ड इत्यादिकल्पना केवलमूहमात्रसिद्धा । अन्ये - दक्षिणोत्तरध्रुवयोरयस्कान्तसमाधिं भूगोले चाय-स्समाधिमारोपयन्ति, ; तेऽपि कल्पनागौरवोपहताः ; भूगोलस्यैव हि अदृशशक्तिकल्पनं युक्तम् ; न तु दवीयसोरात्मस्थितिनिर्वाहसोपक्षयोः ध्रुवयोः । केचिद्भूगोलघनमध्यदेश एव सर्वेषामधोधोदेशः, तदभिमुखदत्तचरण एव स्थलजलचरः सर्वो जन्तुवर्गः । भूमिस्तु तदाश्रिता नानाकेसरपरिवृतकदम्बकुसुमग्रन्थिवन्मक्षिकावृतमधुगोलवच्च तिष्ठति । अमरानराश्च परस्परमधःस्थितान्मन्यन्ते । पतनं च सर्वेषां भूगोलमध्यदेशाभिमुखमेव । पृथिव्यंशास्त्ववकाशालाभान्न तत्र प्रविशन्ति । अतो महापृथिव्या न कदाचित्पतनम्, तामपेक्ष्य कस्यचिदधोदेशस्याभावात् इति । तदेतद्भुवोऽधस्तादुपरि च लोकानुपदिशद्भिश्शास्त्रैरुपरुध्येत । यत्तु - "पातालदेशाः क्षितिगोलमध्ये सप्तोपदिष्टास्तलपूर्वकास्ते" इति, यदपि "मेरुर्योजनमात्रः प्रभाकरो हिमवता परिक्षिप्तः । नन्दनवनस्य मध्ये रत्नमयस्सर्वतोवृत्तः ॥ इत्यादि, तदिदं गणितविसंवादाभावेऽपि शास्त्रान्तरविरुद्धं न कल्प्य न चोपदिष्टमिति श्रद्धातव्यम् ॥ ६३ ॥ इति भूभ्रमणादिवादभङ्गः ॥
</details>
