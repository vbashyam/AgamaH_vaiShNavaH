+++
title = "042 प्रत्यक्षं व्योम"

+++
<details><summary>मूलम्</summary>

प्रत्यक्षं व्योम नीलं नभ इति हि मतिश्चक्षुषैवास्मदादेः कूपोऽसौ रन्ध्रमेतत्पतति खग इहेत्यादिधीश्चात्र मानम् ।  
आधारोऽत्रातपादिर्यदि भवति कथं तस्य चेहेति बोधस्तस्यांशैश्चेत् त्र्यणौ तच्छिथिलगति न च व्योमवागातपादौ ॥ ४२ ॥
</details>

<details><summary>सर्वाङ्कषा - ४२</summary>

T 

I 

एवं क्रमेणाहंकारिकाणां मध्ये सात्त्विकाहंकारिकाणामिन्द्रियाणां परीक्षानन्तरं तामसाहंकारिकस्य शब्दतन्मात्रस्य परीक्षायां प्रसक्तायामपि, तस्यातीन्द्रियत्वेन श्रुत्यैव सिद्धेः पूर्वमेव प्रतिपादितत्वात् (श्लो. 11) तत्राधिकविचाराभावात्, तदनन्तरप्राप्तमाकाशं परीचिक्षिषुः, प्रथमं तत्र प्रमाणमाह - प्रत्यक्षमित्यादिना । **व्योम** = आकाशंम् **प्रत्यक्षम्** = प्रत्यक्षविषयः इति प्रतिज्ञा । तत्र हेतु : - **हि** = यस्मात् नीलं नभः इति मतिः अस्मदादेः चक्षुषैव सिद्धा, अतः व्योम प्रत्यक्षम् इत्यन्वयः । अत्यन्तदूरवर्तिन्याकाशे 'नीलं नभः' इति प्रतीतिः भ्रान्तिः स्यात्, समीपस्थे आकाशे तथा प्रतीतेरभावादित्यत आहकूप इत्यादि । 'असौ कूपः ' इति अन्तरालदेशं निर्दिश्य वदन्ति । एवम् एतत् रन्ध्रम्' इति सूचीरन्धादौ व्यपदिशन्ति । किञ्च दूरे 'खगः इह **पतति'** = डयते इति प्रयुज्यते । अत्र सर्वत्र कूपरन्धेहपदानामाकाशमेवार्थः । इदं सर्वं चाक्षुषमेव, चक्षुरन्वयव्यतिरेकानुविधानात् । अतः - इत्यादिधीश्च **अत्र** = आकाशस्य चाक्षुषप्रत्यक्षत्वे **मानम्** =प्रमाणम् । ननु 'नीलं नभः' इति प्रतीत्या नीलरूपसिद्धावपि, कूपादौ नीलरूपस्याभानात् कथं कूपादीनां चाक्षुषत्वम्, रूपशून्यत्वादिति चेत्, समनन्तरश्लोके विचार्यते इदम् । सूर्यातपादेरेव तथा निर्देशः, तदन्वयव्यतिरेकानुविधानस्यापि सत्त्वादित्यनूद्य दूषयतिआधार इत्यादिना । **अन्न** = उक्तप्रतीतिषु आधार **:** = इहेत्यादिना निर्दिश्यमानः पदार्थः आतपादिः यदि, तर्हि तस्य **च** = तस्याप्यातपस्य 'इह' इति बोधः कथं **भवति** = 'इह सूर्यातपः' इत्यपि प्रतीतिर्दृश्यते । अत्र सूर्यातपस्याप्याधारतया निर्दिश्यमानः 'इह' इत्यत्रेदंपदार्थः कः ? न हि स्वस्य स्वाधारत्वसंभवः, एकस्यैवाधाराधेयभावासंभवात् । शङ्कते - **तस्य** = आतपस्य **अंशैः** = अवयवैः **चेत्** = इहेति निर्देश इति यदि, समाधत्ते - त्र्यणावित्यादि । **तत्** = एवं कथनंं त्र्यणौ **शिथिलगति** = क्षीणप्रक्रियं भवति । 'इह तन्तुषु पटो दृश्यते' इत्यादिव्यवहारात्, अवयविनः अवयवा एव मुख्याधारभूताः । अवयविनः अतिरिक्तत्वे अनतिरिक्तत्वे वा व्यवहारः समानः । अतः अवयविनाम् अवयवा एव मुख्याधाराः । देशस्तु दिगुपाधितया आधारतया व्यपदिश्यते, कालवत् । न च सिद्धान्ते दिशोऽतिरिक्ततयानङ्गीकारात् कथमिदमुच्यत इति वाच्यम्; अतिरिक्ताया दिशोऽनङ्गीकारेऽपि, यस्य तादृशव्यवहारनियामकत्वम्, 



[[88]]

[आकाशाप्रत्यक्षत्वनिरासः ] 

43. 

रूपस्पर्शोज्झितत्वात् न भवति गगनं दर्शनस्पर्शनार्हं 

घ्राणश्रोत्रे रसज्ञाऽप्यवगमयति न द्रव्यम्, अन्यत्त्वबाह्यम् । 

तस्य भूतलादिरूपोपाधिः भविष्यति । अधिकं तु तत्प्रकरणे वक्ष्यते । अतः सर्वाधारः काल इतिवत् दिगपि सर्वाधारा । भूतलादिदेशास्तु दिगुपाधिभूताः, कालस्य सूर्यपरिस्पन्दादिवत् । अतः 'इह आतपः' इत्यत्र आतपाधारतया आतपावयवा एव ' इह' इति निर्दिश्यन्त इति चेत्, आतपत्र्यणुकपर्यन्तमेवं वक्तुं शक्यम् । त्र्यणुकस्य तु आधारतया द्व्यणुको निर्देष्टव्यः । द्व्यणुके महत्त्वाभावेनाप्रत्यक्षत्वात् 'इह' इति निर्देशः न हि संभवति । अतः आतपः न 'इह' पदस्यार्थः । अभ्युपगम्येदमुक्तम् । वस्तुतस्तु - न च आतपादौ **व्योमवाक्** =आकाशब्दः युज्यते । न ह्यनयोः पदयोः पर्यायता कस्यापीष्टा । चक्षुरुन्मीलनसमनन्तरमेव पुरतः आकाशः दृश्यत एव सर्वस्यापि । कूपादिशब्दा अपि अन्तरालप्रदेशमेव वदन्ति । न च पृथिवीभागाभाव एव कूपपदार्थः, भावरूपतयैव सर्वैर्व्यवहारात् । आकाशस्याभावरूपता त्वनुपदं निरस्यते । अतः आकाशः प्रत्यक्षसिद्धः ॥ 

इदमत्र चिन्त्यम् - 'इह कूपो दृश्यते' 'इहाकाशे खगो डयते' इत्यादिव्यवहारे 'इह' शब्दस्यार्थः कः ? ' इह' इत्यस्य पुरोदेशोऽर्थः इति सर्वोऽपि जानाति । तर्हि पुरोदेशपदार्थः कः ? सिद्धान्ते आकाशपदार्थस्य सावयवत्वात्, आकाशावयवा एव 'इह' शब्दस्यार्थो वक्तव्यः । अन्तिमः ' इह' शब्दार्थः आकाशत्र्यणुको वक्तव्यः । ' इह आकाशत्र्यणुकः' इति कथने 'इह' शब्दार्थः कः ? अवयवधारायाः त्र्यणुके विश्रान्त्यङ्गीकारात्, त्र्यणुकस्यावयवाभावात् इहेति कस्य निर्देशः ? अत एतादृशा आक्षेपास्सर्वत्र समाः । इदं सर्वम् आचार्यवर्याणां वैभवप्रदर्शनमात्रपरं शिष्यबुद्धिश्रद्धादिदाढ्यर्थमिति मन्तव्यम् । अतः 'इह' इति सूर्यालोकावच्छिन्नः पुरोभाग एव कथ्यत इति स्वरसम् । अधिकं 64 श्लोके द्रष्टव्यम् ॥ ४२ ॥
</details>


<details><summary>सर्वाङ्कषा-पाठान्तरम् - ४२</summary>

एवं क्रमेणाहंकारिकाणां मध्ये सात्त्विकाहंकारिकाणामिन्द्रियाणां परीक्षानन्तरं तामसाहंकारिकस्य शब्दतन्मात्रस्य परीक्षायां प्रसक्तायामपि, तस्यातीन्द्रियत्वेन श्रुत्यैव सिद्धेः पूर्वमेव प्रतिपादितत्वात्‌ (श्लो.११) तत्राधिकविचाराभावात्‌, तदनन्तरप्राप्तमाकाशं परीचिक्षिषुः, प्रथमं तत्र प्रमाणमाह - प्रत्यक्षमित्यादिना । व्योम = आकाशं प्रत्यक्षम्‌ = प्रत्यक्षविषयः इति प्रतिज्ञा । तत्र हेतुः - हि = यस्मात्‌ नीलं नभः इति मतिः अस्मदादेः चक्षुषैव सिद्धा, अतः व्योम प्रत्यक्षम्‌ इत्यन्वयः । अत्यन्तदूरवर्तिन्याकाशे 'नीलं नभः' इति प्रतीतिः भ्रान्तिः स्यात्‌, समीपस्थे आकाशे तथा प्रतीतेरभावादित्यत आह - कूप इत्यादि । 'असौ कूपः' इति अन्तरालदेशं निर्दिश्य वदन्ति । एवम् 'एतत्‌ रन्ध्रम्‌' इति सूचीरन्ध्रादौ व्यपदिशन्ति । किञ्च दूरे 'खगः इह पतति' = डयते इति प्रयुज्यते । अत्र सर्वत्र कूपरन्ध्रेहपदानामाकाशमेवार्थः । इदं सर्वं चाक्षुषमेव, चक्षुरन्वयव्यतिरेकानुविधानात्‌ । अतः- इत्यादिधीश्च अत्र = आकाशस्य चाक्षुषप्रत्यक्षत्वे मानम्‌ = प्रमाणम्‌ । ननु 'नीलं नभः' इति प्रतीत्या नीलरूपसिद्धावपि, कूपादौ नीलरूपस्याभानात्‌ कथं कूपादीनां चाक्षुषत्वम्‌, रूपशून्यत्वादिति चेत्‌, समनन्तरश्लोके विचार्यते इदम्‌ । सूर्यातपादेरेव तथा निर्देशः, तदन्वयव्यतिरेकानुविधानस्यापि सत्त्वादित्यनूद्य दूषयति - आधार इत्यादिना । अत्र = उक्तप्रतीतिषु आधारः = इहेत्यादिना निर्दिश्यमानः पदार्थः आतपादिः यदि, तर्हिं तस्य च = तस्याप्यातपस्य 'इह' इति बोधः कथं भवति= 'इह सूर्यातपः' इत्यपि प्रतीतिर्दृश्यते । अत्र सूर्यातपस्याप्याधारतया निर्दिश्यमानः 'इह' इत्यत्रेदंपदार्थः कः? न हि स्वस्य स्वाधारत्वसंभवः, एकस्यैवाधाराधेयभावासंभवात्‌ । शङ्कते - तस्य = आतपस्य अंशैः = अवयवैः चेत्‌ = इहेति निर्देश इति यदि, समाधत्ते - त्र्यणावित्यादि । तत्‌ = एवं कथनं त्र्यणौ शिथिलगति = क्षीणप्रक्रियं भवति । 'इह तन्तुषु पटो दृश्यते' इत्यादिव्यवहारात्‌, अवयविनः अवयवा एव मुख्याधारभूताः । अवयविनः अतिरिक्तत्वे अनतिरिक्तत्वे वा व्यवहारः समानः । अतः अवयविनाम्‌ अवयवा एव मुख्याधाराः । देशस्तु दिगुपाधितया आधारतया व्यपदिश्यते, कालवत्‌ । न च सिद्धान्ते दिशोऽतिरिक्ततयानङ्गीकारात्‌ कथमिदमुच्यत इति वाच्यम्‌; अतिरिक्ताया दिशोऽनङ्गीकारेऽपि, यस्य तादृशव्यवहारनियामकत्वम्‌, तस्य भूतलादिरूपोपाधिः भविष्यति । अधिकं तु तत्करणे वक्ष्यते । अतः सर्वाधारः काल इतिवत्‌ दिगपि सर्वाधारा । भूतलादिदेशास्तु दिगुपाधिभूताः, कालस्य सूर्यपरिस्यन्दादिवत्‌ । अतः 'इह आतपः' इत्यत्र आतपाधारतया आतपावयवा एव 'इह' इति निर्दिश्यन्त इति चेत्‌, आतपत्र्यणुकपर्यन्तमेवं वक्तुं शक्यम्‌ । त्र्यणुकस्य तु आधारतया द्व्यणुको निर्देष्टव्यः । द्व्यणुके महत्त्वाभावेनाप्रत्यक्षत्वात्‌ 'इह' इति निर्देशः न हि संभवति । अतः आतपः न 'इह' पदस्यार्थः । अभ्युपगम्येदमुक्तम्‌ । वस्तुतस्तु - न च आतपादौ व्योमवाक्‌ = आकाशशब्दः युज्यते । न ह्यनयोः पदयोः पर्यायता कस्यापीष्टा । चक्षुरुन्मीलनसमनन्तरमेव पुरतः आकाशः दृश्यत एव सर्वस्यापि । कूपादिशब्दा अपि अन्तरालप्रदेशमेव वदन्ति । न च पृथिवीभागाभाव एव कूपपदार्थः, भावरूपतयैव सर्वैर्व्यवहारात्‌ । आकाशस्याभावरूपता त्वनुपदं निरस्यते । अतः आकाशः प्रत्यक्षसिद्धः ॥   
इदमत्र चिन्त्यम्‌- 'इह कृपो दृश्यते' 'इहाकाशे खगो डयते' इत्यादिव्यवहारे 'इह' शब्दस्यार्थः कः? 'इह' इत्यस्य पुरोदेशोऽर्थः इति सर्वोऽपि जानाति । तर्हि पुरोदेशपदार्थः कः? सिद्धान्ते आकाशपदार्थस्य सावयवत्वात्‌, आकाशावयवा एव 'इह'शब्दस्यार्थो वक्तव्यः । अन्तिमः 'इह' शब्दार्थः आकाशत्र्यणुको वक्तव्यः । 'इह आकाशत्र्यणुकः' इति कथने 'इह' शब्दार्थः कः? अवयवधारायाः त्र्यणुके विश्रान्तयङ्गीकारात्‌, त्र्यणुकस्यावयवाभावात्‌ इहेति कस्य निर्देशः? अत एतादृशा आक्षेपास्सर्वत्र समाः । इदं सर्वम्‌ आचार्यवर्याणां वैभवप्रदर्शनमात्रपरं शिष्यबुद्धिश्रद्धादिदार्ढ्यार्थमिति मन्तव्यम्‌ । अतः 'इह' इति सूर्यालोकावच्छिन्नः पुरोभाग एव कथ्यत इति स्वरसम्‌ । अधिकं श्लोके द्रष्टव्यम्‌ ॥ ४२ ॥
</details>


<details><summary>सर्वार्थसिद्धिः - ४२</summary>

इन्द्रियचिन्तानन्तरं भूतचिन्ताप्राप्तौ प्रथममाकाशे चार्वाकैरपि संमन्तव्यं प्रमाणविशेषं पुरस्करोति - प्रत्यक्षमिति ॥ कथमित्यत्राह - नीलमिति । धूम्रादेरुपक्षणमेतत् । आरोपितं नभसि तलत्वादिवन्मलिनत्वादिकमिति चेत् - असावारोपश्चाक्षुषोऽन्यो वा ? आद्येऽधिष्ठानमपि चाक्षुषमेष्टव्यम्, अन्यथाऽतिप्रसङ्गात् । द्वितीयस्त्वसंभवी, निमीलिताक्षस्य तादृशारोपादृष्टेः । अत एव अनुमिते नभसि नैल्यारोप इत्यपि निरस्तम् । न च नीलं नभ इति धीरेव नास्ति विश्वविसंवादात् । नाप्यसावचाक्षुषः, अस्मदादिचक्षुर्व्यापारानुविधानात् । नभसि विततानां पार्थिवावयवानां कृष्णगुणमात्रं चक्षुषा गृह्यत इति चेन्न, नीलं नभ इति धर्मिपर्यन्तबुद्धेः, गुणिलिङ्गत्वाच्चात्र नीलादिशब्दनाम् ; एतेन नीलरूपस्मृतिप्रमोषोऽयमिति पक्षोऽपि निरस्तः । ननु नभसि स्वतो नैल्याभावात् पञ्चीकृतेऽप्यस्मिन्नैल्यस्य पार्थिवांशमात्रनिष्ठत्वात् तस्मिन्नेवांशे स्यादसौ चाक्षुषधीः । मैवम् ; तस्य नभश्शब्दार्थत्वायोगात् । नीलपटन्यायस्य चात्र ग्राह्यत्वात् बालातपसन्निधावरुणं नभ इत्यादिबुद्धेः । तत्राप्यरुणातपग्रहणमात्रमिति चेत् ; कस्तर्हि तत्र नभश्शब्दार्थः ? न ह्यनेकार्थोऽयं शब्दः, अनुवृत्तमनतिप्रसङ्गि च निमित्तं दुर्लभम्; पृथिव्यूर्ध्वत्वादेस्तथात्वाभावात् । चन्द्रिकादिविशेषानादरेण विरलावस्थितद्रव्यमात्रं नभ इति चेन्न ; वियति विरला चन्द्रिकेत्यादिपृथग्व्यपदेशात् । वैरल्यदर्शनमपि नभःप्रत्यक्षतामन्तरेण न घटते । तत्तन्मध्यप्रदेशानां तैस्तैरस्पृष्टता हि विरलता ; तथा च मध्यदेशभूतं नभः प्रत्यक्षम् ; परस्परासंयोगमात्रं वैरल्यमिति चेन्न ; भिन्नकालेषु गुणादिषु च विरलधीप्रसङ्गात् । वर्तमानानामासन्नदेशस्थानां द्रव्याणामसंयोगो विरलतेति चेन्न । चन्द्रिकादिष्वसंयुक्ततेजःकणानामासन्नदेशतया नभस एव ग्राह्यत्वात् । विरलविरलतरादिबुद्धौ असंयोगाविशेषे मध्यदेशाल्पत्वभूयस्त्वग्रहणमन्तरेण का गतिः ? दूरदूरतरादिस्थितिरिति चेत् तथाऽपि दूरासन्नदेशतया नभः प्रत्यक्षमेव । दिशस्तत्र देशत्वं स्यादिति चेत्, न, उपाध्यतिरेकिण्यामपि तस्यां प्रत्यक्षत्वस्य नभस्समानचर्चत्वात् । दीर्घेण ह्रस्वेन च स्पष्टुं योग्यत्वमेव दूरत्वमासन्नत्वं च । अतो नात्र प्रदेशबुद्ध्यपेक्षेति चेन्न ; तयोस्तत्तत्स्वरूपत्वेऽतिप्रसङ्गात् । अतिरेके तु देशविशेषस्थित्युपलम्भमन्तरेण तदसिद्धेः । अत्र चाक्षुषमेवोपलम्भान्तरमप्युदाहरति - कूपोऽसाविति । कूपरन्ध्रादयो हि तत्तद्देशविशेषतया सर्वलोकप्रत्यक्षसिद्धाः । आवरणाभावमात्रं तु निरसिष्यते । पत्रिणश्च पतनदेशतया नभः प्रत्यक्षयामः ; तत्र इहप्रत्ययस्यान्यथासिद्धिमाशङ्कते - आधार इति । इहेति प्रतीयमानत्वमात्रमिहाधारत्वम् । परिहरति - कथमिति । इह नभस्यातपादिरिति व्यतिरेकनिर्देशान्नातपादिरिहशब्दार्थः स्यादिति भावः । अत्रोदयनाद्युक्तमाशङ्कते - तस्यांशैरिति । आतपाद्यंशांस्तदाधारीकृत्येत्यर्थः । दूषयति - त्र्यणाविति । परैस्त्र्यणुकानाम-प्रत्यक्षद्व्यणुकाश्रितत्वस्वीकारादंशैरिह प्रतीतिनिर्वाहस्तत्र कुण्ठित इत्यर्थः । माभूत्स्वांशैः त्र्यणुकानामिहेति धीः, त्र्यणुकसमुदायमिहेति निर्दिश्य प्रत्येकं तदाधेयतयोपचर्यतामित्यत्र क्लिष्टगतौ लोकव्यवहारं प्रतिपक्षयति - न चेति । इह नभसि त्र्यणुकम्, इह व्योम्न्यातपः इत्यादिव्यवहारे त्र्यणुकतत्समुदायादिव्यतिरिक्ते कुत्रचिन्नभःपर्यायाणां प्रयोगः प्रसिद्धः । सर्वलोकप्रतीतिव्यवहारोल्लङ्घनं तु सर्वसंक्षोभकं साहसमिति भावः । चश्शङ्काद्योतकोऽवधारणार्थो वा ॥ ४२ ॥
</details>


<details><summary>नरसिंह-देवः आनन्ददायिनी - ४२</summary>

अवसरसंगतिं दर्शयति - इन्द्रियेति । भूतोत्पत्तिक्रमे आकाशस्य प्राथम्यात्(प्राधान्यादाकाशस्य) तन्निरूपणे कर्तव्ये तत्र निरूपणस्य लक्षणप्रमाणाधीनत्वात् घर्मिसाधकं प्रमाणमाहेत्यर्थः । चार्वाकैरपीति - तस्य प्रत्यक्षमात्र(क्षेत्र) प्रमाणवादित्वादिति भावः । तलत्वं(कठिन)कार्यदेशत्वम् । अन्यथेति - अधिष्ठानस्य चाक्षुषत्वाभावेऽपि चाक्षुषरूपाद्यारोपे ह्या(रोपआ)त्मादावपि तथाऽऽरोपप्रसङ्गादिति भावः । असंभवीति - चक्षुर्व्यापारनिरपेक्षो न सम्भवतीत्यर्थः । तदवोपपादयति - निमीलितेति । अत एवेति - अचाक्षुषे चाक्षुषारोपासम्भवादित्यर्थः । किञ्च नीलधियो गुणमात्रविषयत्वे तदधीनव्यवहारस्यापि तन्मात्रविषयत्वान्नीलशब्दस्य नैल्यमात्रविषयस्य नीलं नभ इति क्लीबतां न स्यादित्याह - गुणिलिङ्गत्वाच्चेति । एतेनेति - धर्मिपर्यन्तधी(न्तत्व)दर्शनात् गुणिलिङ्गत्वाच्च नीलादिशब्दानामित्यनेनेत्यर्थः । स्मृतिप्रमोषः - तत्तानवगाहिस्मृतिः । ननु तर्हि स्वतोऽपि नीलरूपस्य विरहात् कथं नीलं नभ इति प्रतीतिस्स्यात् इत्यत्राह - नीलपटन्यायस्येति । स्वतोऽभावेऽपि पार्थिवसम्बन्धात्तथा धीरित्यर्थः । ननु रूपशून्यस्य कथमन्यरूपसम्बन्धेनाऽपि चाक्षुषरूपारोपाधिष्ठानत्वमतिप्रसङ्गादित्यत्राह - बालातपेति । अतिप्रसङ्गस्त्वनुभवबलाद्वार्य इति भावः । नन्वत्रान्य एव नभश्शब्दार्थ इत्यत्राह - न ह्यनेकार्थोऽयमिति । नन्वेकप्रवृत्तिनिमित्तत्वे न नानार्थत्वदोष इत्यत्राह - अनुवृत्तमिति । पृथिव्यूर्ध्वत्वादेरिति । पक्षितरण्यादिगतत्वेनातिप्रसक्तस्य प्रवृत्तिनिमित्तत्वायोगादित्यर्थः; ननु विरलसंस्थानश्चन्द्रिकावयवसङ्घोनभश्शब्दार्थः । वियति विरला चन्द्रिकेति प्रतीतिस्तु वने वृक्षप्रतीतिन्यायेन स्यादित्यत्राह - वैरल्यदर्शनमपीति । वैरल्यस्यैव नभश्शब्दार्थपर्यवसानादिति भावः । ननु संयोगाभाव एव वैरल्यमिति न (भावरूप) नभस्सापेक्षत्वमिति शङ्कते - परस्परेति । भिन्नकालेष्विति । तत्र संयोगाभावस्य सत्त्वादिति भावः । चन्द्रिकादिष्वपि तत्रासन्नदेशः पृथिव्यादिर्न भवतीति नभ एव स देशस्स्यादिति भावः । नन्वस्तु देशस्तत्र नभः; तथाऽपि तद्ग्रहो मास्त्वित्यत्राह - विरलविरलतरेति । अभावे भूयस्त्वाल्पत्वरूपतरतमभावानां स्वतोऽसंभवादिति भावः । ननु संयोगरहितावयवानां दूरदूरतरादिस्थितिरेव संयोगाभावे तारतम्यमिति शङ्कते - दूरदूरतरादीति । ननु दिगेव तत्र देशः स्यादित्याशङ्कते - दिश इति । तत्र किं दिगुपाधिरेव देशस्स्यात् उत तदतिरिक्ता दिगिति विकल्पमभिप्रेत्य तत्राद्ये वियति चन्द्रातपादिवैरल्ये पृथिव्यादीनामुपाधीनामसंभवाद्दिगुपाधिर्देशो न संभवतीति मत्वा द्वितीयं दूषयति - उपाध्यतिरेकिण्यामिति । रूपशून्यतया समानन्यायत्वादित्यर्थः । दीर्घेणेति - दण्डादिनेत्यर्थः । तयोरिति - तथा च देशविशेषज्ञानपूर्वकप्रतीत्या तदतिरिक्ततद्योग्यत्वेन किमिति भावः । नन्वावरणाभावमात्रत्वाद्रन्ध्रस्य न तत्प्रत्यक्षसाधकमित्यत्राह - आवरणाभावमात्रमिति । पतनदेशतयेति - इह विहगः पततीति पतनाधारतयेत्यर्थः । नन्वातपादेः कथमाधारत्वम्? वैरल्यात्; अन्यथा तत्र क्षिप्तपाषाणादेः पतनाभावप्रसङ्गात् इत्यत्राह - इहेति । कुण्ठित इति - द्व्यणुकानामिहेति प्रत्यक्षविषयत्वासंभवादिति भावः । द्व्यणुकसमुदायातपादिष्वाकाशव्यवहारादर्शनात् प्रत्युत भेदव्यवहारात् तत्र विशेषस्यादृष्टचरत्वात् दृष्टविलक्षणातपादिकल्पने तस्यैवाकाशत्वमित्याह - इह नभसीति । अन्यथा घटादिकमपि पटादिधीगोचर इति साहसेन सर्व(लोक)व्यवस्थोच्छेदप्रसङ्ग इति प्रतीतिव्यवहारौ नातिलङ्घ्यावित्याह - सर्वलोकप्रतीतीति ॥ ४२ ॥
</details>
