+++
title = "065 सूर्यावृत्त्याद्युपाधिव्यतिकरवशतः कालताऽस्त्वम्बरादेरन्यस्मिन्नन्यधर्मोपनयननियमः"

+++
<details><summary>मूलम्</summary>

सूर्यावृत्त्याद्युपाधिव्यतिकरवशतः कालताऽस्त्वम्बरादेरन्यस्मिन्नन्यधर्मोपनयननियमः प्राग्वदत्रेति चेन्न ।  
कल्पान्तेऽप्येककालः प्रकृतिपुरुषवद्ब्रह्मणो रूपमन्यन्निर्दिष्टोऽनाद्यनन्तो मुनिभिरिति ततः कार्यता चास्य भग्ना ॥ ६५ ॥
</details>

<details><summary>सर्वाङ्कषा - ६५</summary>

प्रकृतिः कालश्चेति द्वेधा विभक्तयोः जडद्रव्ययोः अन्यतरायाः प्रकृतेर्निरूपणं परिसमाप्य, शिष्टस्य कालस्य विषये अधिकवक्तव्यस्याभावात्, प्रत्येकसरव्यवस्थाया अनावश्यकतां मन्वानः आचार्यः, तद्विचारमत्रैव कोडीकरोति - सूर्येत्यादि । नवीनः शिरोमणिः केवललाघवगौरवगणनापरः परिणामज्ञानशून्यः आकाशकालदिग्रूपाणि विभुद्रव्याणि मा सन्तु, अन्यतमेनैवाकाशेन, अन्ततः ईश्वरेणैव सर्वनिर्वाहादित्याह । 

[[117]]

कल्पान्तेऽप्येककालः प्रकृतिपुरुषवत् ब्रह्मणो रूपमन्य- 



निर्दिष्टोऽनाद्यनन्तो मुनिभिरिति, ततः कार्यता चास्य भग्ना ॥65॥ 

तत्पक्षमनुवदति – **सूर्यावृत्त्याद्युपाधिव्यतिकरवशतः** = सूर्यपरिस्पन्दाद्युपाधिसंबन्धवशात् **अम्बरादेः** = आकाशस्य, ईश्वरस्यैव वा **कालता** = कालरूपता अस्तु । आकाशादीनि द्रव्याणि विभूनि नित्यानि च इति वैशेषिकाः । एतानि सर्वाणि किलातीन्द्रियाणि । आत्मवर्गे यद्यपि जीवः स्वस्वानुभवसिद्ध इति केचित् । परन्तु 'अहम्' इत्यनुभूयमानः शरीरादिविशिष्ट एव, न तु शुद्ध आत्मा । अतः जीवस्यापि ईश्वरवत् अनुमानेनैव सिद्धिः । अत एव ‘इच्छाद्वेषप्रयत्नसुखदुःखज्ञानान्यात्मनो लिङ्गम्' ( न्या. सू. 1-1-10) इत्युक्तम् । ततश्च किमर्थमतीन्द्रियाण्येतावन्ति द्रव्याणि । नित्यविभुद्रव्येषु अन्यतमेन सर्वोऽपि व्यवहारो निर्वोढुं शक्यते । एभिः साध्यमानो हि व्यवहारः केवलमौपाधिकः । काले सूर्यपरिस्पन्दादिः उपाधिः । दिशि तत्तद्देशसंबन्धादिः । शब्दाश्रयत्वमप्येषु अन्यतमस्यैव, लाघवात् । अन्ततः ईश्वरोऽपि विभुर्नित्यश्च । तस्यैवोपाधिसंबन्धात् क्षणादिव्यवहारहेतुत्वम्, शब्दाश्रयत्वं चास्तु । किमतिरिक्तद्रव्यकल्पनागौरवेण; 'धर्मिकल्पनातो वरं धर्मकल्पना' इतिन्यायादिति पूर्वपक्ष्याशयः । तदेतत्संग्रहेणोच्यते - अन्यस्मिन्नित्यादि । **अन्यस्मिन्** = स्वसन्निहिते घटादौ **अन्यधर्मोपनयननियमः** = अन्यस्य उपाधेः ये **धर्माः** = न्यूनाधिक्यादयः, तेषां उपनय- **नस्य** =स्वसंबन्धादारोपस्य यो **नियमः** = व्यवस्थाविशेषः वर्तते, सः **अत्र** = कालेऽपि **प्राग्वत्** = पूर्वं दिशिन प्रतिपादितक्रमेणैव भवति । अतः मास्तु कालः अतिरिक्तः । पूर्वम् ' अन्यस्मिन्' इत्यादि ( श्लो. 49) श्लोकेऽयमर्थः प्रतिपादितः । कालस्तु स्वयं अतीन्द्रियः । व्यवहारस्सर्वोऽप्यौपाधिकः । एवं सति क्लृप्तेनैव निर्वाहे मास्तु अतिरिक्तः कालः इत्याशयः ॥ 

एवं वदन्नयं तार्किकशिरोमणिः 'मधु पश्यसि दुर्बुद्धे प्रपातं नैव पश्यसि' इतीमं न्यायमपि विसस्मार । विभुद्रव्यमेकं पर्याप्तम्, किं द्वितीयेनेति चेत्, तर्हि ऐकात्म्यवादी 'ईश्वरेणैवेकेन अन्तःकरणरूपोपाधिवशात् सुखदुःखादिवैलक्षण्यादिनिर्वाहे, अतिरिक्ताः जीवा अपि मा सन्तु' इति वदन् कथं तेन प्रतिवक्तव्यः, तत्पक्षे अत्यन्तलाघवसत्त्वात् । यदीष्टापत्तिः, साधितं तार्किकप्रवरेण न्यायशास्त्रप्रामाण्यम् । एवं वदन् स ऐकात्म्यवादी यदि, तर्हि संपूर्णं न्यायशास्त्रमेव परित्यक्तं न जानाति किल? अस्त्वेवं व्यावहारिकं प्रामाण्यं गौतमशास्त्रस्येति चेत्, एवं वदन्नस्त्येव कश्चित् वेदान्तिनंमन्यः खण्डनकारः । कुतो न जानाति स वेदान्तिनंमन्यः वेदान्तशास्त्रस्यापि प्रामाण्यं व्यावहारिकमेवेति । अत एवैतान्प्रत्याचार्योपहासः 'अलं वैदिकत्वकञ्चुकवहनवृथाप्रयासेन' इति । अतो न्यायशास्त्रमेवानेन गलहस्तितम् । अत इमं साहसं प्रामाणिकाः वैदिकाः नानुमन्येरन्नित्यभिप्रायेणाह - इति चेनेति । केवललाघवापेक्षादिकं लौकिकव्यवहार एव भवेत्, न तु अध्यात्मशास्त्रे गहने बुद्ध्यतीत इत्याशयः । प्रकृते काले वक्तव्यमाह - कल्पान्त इत्यादि । **कल्पान्तेऽपि** = प्रलयेऽपि **एककालः** = अतिरिक्तः कालः **प्रकृतिपुरुषवत्** = त्रिगुणद्रव्यजीववदेव **अनाद्यन्तः** = 

**:** = उत्पत्तिनाशरहितः **ब्रह्मणः** =परमात्मनः अन्यत् रूपम् इति **मुनिभिः** = पराशरादिभिः निर्दिष्टः, मुख्यविशेष्यदृष्ट्या पुंल्लिङ्गः। **ततः** = प्रकृतिपुरुषवदेव नित्यत्वादेव **अस्य** = कालस्य **कार्यता** =अनित्यता च **भग्ना** = निरस्ता । 



66. 

[[118]]

[ कालस्य परमात्मातिरिक्तत्वम् ] 

कालोऽस्मीति स्वगीता कथयति भगवान् काल इत्याप्तवर्यो 

हेतुः सर्वस्य नित्यो विभुरपि च परः किं परेणेति चेन्न । कालान्तर्यामितादेः स खलु समुदितः संप्रतीते तु भेदे 

साधर्म्यं नैक्यहेतुः, स हि तदितरवत् घोषितस्तद्विभूतिः ॥66॥ 

विष्णुपुराणे ' रूपान्तरं तत् द्विजकालसंज्ञम्' इति कालस्य रूपान्तरत्वमुक्तम् । 'स्वरूपात्स्वामिनो रूपम् ' इति रूपशब्दः मूर्तिपरो दृष्टः । तदनुरोधेन श्रीभाष्यकारैरपि ' स्वरूपरूप' इति गद्ये निर्देशः कृतः । अतः कालः परमात्मशरीरभूतत्वात् अतिरिक्त एव ॥ ६५ ॥
</details>


<details><summary>सर्वार्थसिद्धिः - ६५</summary>

उद्दिष्टलक्षितेषु त्रिगुणानन्तरं कालः परीक्ष्यते । तत्र "अपरस्मिन्परं युगपदयुगपच्चिरं क्षिप्रमिति काललिङ्गानि इति परोक्तेरानुमानिकः काल इति मन्वानः साङ्ख्यसौगतचार्वाकवञ्चितः कश्चित्कालं निह्नुते - सूर्येति ॥ आदिशब्देन विभुद्रव्यान्तरम् उपाधिबुद्धिविशेषश्च संगृह्यन्ते । स्थविरयुवादिषु परत्वापरत्वनिर्वाहाय तत्कारणभूतबुद्धिविशेषविषयसूर्यपरिस्पन्दप्रकर्षनिकर्षादिघटकतया कालः कल्प्यते । तत्र संप्रतिपन्नैराकाशादिभिरेव तत्तदुपाधिव्यतिकरितैः, उपाधिभिरेव वा, बुद्धिसन्निकर्षघटितैः, तादृशोपाधिबुद्धिभिरेव वा, अपेक्षितसिद्धौ किमिह तदतिरिक्तकल्पनया ? यद्यतिप्रसङ्गभयाद् बुद्धिविशेषसंबन्धानादरेण कालोऽन्यः कल्प्यते, तथाऽप्यतिप्रसङ्गस्तदवस्थः ; यथादर्शनं व्यवस्था च समानेति भावः । कालता -परत्वादिनिर्वाहकतेत्यर्थः । अत्र दिङ्निरूपणे दर्शितमतिप्रसङ्गं तद्वदेव परिहरति - अन्यस्मिन्निति । शास्त्रोक्तं न लाघवतर्कबाध्यमित्यभिप्रायेणाह - नेति । कथं शास्त्रे तदुक्तिरित्यत्राह - कल्पान्तेऽपीति । उक्तं हि वैष्णवे पुराणे - "विष्णोः स्वरूपात्परतोदिते द्वे" इत्यारभ्य "रूपान्तरं तद्द्विज कालसंज्ञम् इति । कार्यभूताकाशाद्यन्तर्भावश्चानेन भग्न इति व्यनक्ति - तत इति । एतेन त्रिविधा प्रकृतिः, कालः परमाकाशोऽव्यक्तमिति केषांचित्कल्पनाऽपि निरस्ता । ननु जैननिराकरणे "कालस्य त्वित्यादिना भाष्येण कालो निराकृत इव भाति ।" मैवम्, सर्वप्रतिपत्तिषु तत्तत्पदार्थविशेषणतया सर्वलोकानुभूतस्य न बौद्धादिभिर्नास्तित्वं वक्तुं शक्यम् । न त्वया पृथक् तदस्तित्वं साध्यम् । कालोऽस्तीत्यादिपृथग्व्यवहारस्तु अपृथक्सिद्धविशेषणानां निष्कृत्य । व्यवहारवदिति तन्निर्धारणे तात्पर्यात् ; अन्यथा शास्त्रैः स्वग्रन्थान्तरैस्संप्रदायैश्च विरोधस्स्यादिति ॥ ६५ ॥ इत्याकाशाद्यतिरिक्तकालसिद्धिः ॥
</details>


<details><summary>नरसिंह-देवः आनन्ददायिनी - ६५</summary>

अवसरसंगतिमाह - उद्दिष्टेति । प्राच्यमव्यक्तकालावित्यत्रेत्यर्थः । उद्दिष्टलक्षितेति स्नातानुलिप्तवत् पूर्वकालेति समासः । परत्वापरत्वादिलिङ्गैः कालस्यानुमेयत्वं नैयायिकैरुक्तं दूषयितुमनुभाषते -तत्रापरस्मिन्निति । सांख्यादीनां कालतत्वं न वस्त्वन्तरम्; किं तु कॢप्तैरेवोपाधिभिस्तद्व्यवहार इति मतम्; तदाह - सांख्येति । विभद्रव्यान्तरमाकाशादि । उपाधिबुद्धिविशेषः -सूर्यावर्तादिगोचरबुद्धिविशेषः । कॢतैरन्यथासिद्ध्या न कालोऽतिरिक्तः कल्प्य इत्यत्राह -स्थविरयुवादिष्विति । उपाधिभिरेवेति - बुद्धिसन्निकर्षघटितैः बुद्धिविषयतया सन्निकृष्टैरुपाधिभिर्वा । उपाधिबुद्धिभिर्वेति - विशेषणविशेष्यभावभेदाभ्यां भेदः । पूर्वत्र तपनावृत्तेरतीतत्वाद्बुद्धिविषयतयेदानीन्तनपरत्वादिजनकत्वं वाच्यम् । उत्तरत्र बुद्धेस्साक्षादेव सन्निधिरिति ध्येयम् । ननु बुद्ध्यादीनामनेकेषा परत्वादिप्रयोजकत्वे गौरवम्; यून्यपि बुद्धिविशेषसंघटितोपाध्यादिभिः परत्वादेर्जननापत्त्वा अतिप्रसङ्गश्चेत्याशङ्क्य अतिरिक्तकालकल्पनेऽपि प्रसङ्गस्समानः; यूनि(कालेन)सूर्यावर्तबाहुल्यो(ल्यस्यो)पनयसंभवात् । यदि दर्शनादिना कथञ्चित्परिहारः सोप्युपाधिपक्षे समान इत्याह - यद्यतिप्रसङ्गेति । कालस्य पूर्वपक्षिणाभ्युपगमे कथं कालताभ्युपगम इत्यत्राह - कालतेति । आदिशब्देन क्षणलवादिव्यवहारनिर्वाहकत्वम् । नन्वाकाशादिविभुद्रव्यस्य स्थविरादौ सूर्यगत्युपनाययत्वे अन्यधर्मोपनायकत्वाविशेषात् काशीस्थेन जपाया रक्तिम्ना सेतुस्थ(सेतुगत)स्फटिकोपरागप्रसङ्ग इत्यत्राह - अत्र दिङ्निरूपणे इति । दर्शनानुरोधेन व्यवस्थेति तत्रोक्तमनुसन्धेयम् । शास्त्रोक्तमिति - कल्प्यत्व एव लाघवतर्कावतार इति भावः । ननु कालस्वरूपस्य शास्त्रोक्तिमात्रादिति - रिक्तत्वे दिशोऽपि तथात्वापत्तिरित्याशङ्कते - कथमिति । कार्यवर्गाभावकाले इति प्रलये उक्तत्वान्न कालस्य दिक्समतेति भावः । एतेनेति - परमात्मनः प्रकृतिजीवौ रूपद्वयं(परमात्मनः)स्वरूपाद्विलक्षणमुक्त्वा ततोऽपि विलक्षणं रूपान्तरं तद्विज कालसंज्ञमित्युक्तत्वादित्यर्थः । नन्विति - 'नैकस्मिन्नसंभवात्' इत्यधिकरणे कालस्य विशेषणतयैव प्रतीतेः तस्य पृथगस्तित्वनास्तित्वादयो न वक्तव्या इति भाष्येण कालासत्त्वप्रतीतेरिति भावः । भाष्यस्य तात्पर्यवर्णनहेतुमाह - अन्यथेति ॥ ६५ ॥  
 आकाशाद्यतिरिक्तकालसिद्धिः ।
</details>
