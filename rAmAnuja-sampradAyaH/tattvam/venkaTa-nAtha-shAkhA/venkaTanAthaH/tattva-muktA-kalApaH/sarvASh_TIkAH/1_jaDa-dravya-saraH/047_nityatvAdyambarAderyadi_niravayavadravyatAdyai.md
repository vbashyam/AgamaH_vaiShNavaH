+++
title = "047 नित्यत्वाद्यम्बरादेर्यदि निरवयवद्रव्यताद्यैः"

+++
<details><summary>मूलम्</summary>

नित्यत्वाद्यम्बरादेर्यदि निरवयवद्रव्यताद्यैः प्रसाध्यं कः स्याद्बाधो विपक्षे कथमिव निगमे वाधकेऽत्रानुमा स्यात् ।  
बाधस्सामान्यदृष्ट्या श्रुतिसमधिगते नैव कुत्रापि शक्यस्तेनामूर्तत्वलिङ्गान्न सृजति विमतो मूर्तमित्याद्यपास्तम् ॥ ४७ ॥
</details>

<details><summary>सर्वाङ्कषा - ४७</summary>

47. 

[[95]]

[ आकाशस्यानित्यत्वम् ] 

नित्यत्वाद्यम्बरादेर्यदि निरवयवद्रव्यताद्यैः प्रसाध्यम्, 

कः स्यात् बाधो विपक्षे, कथमिव निगमे बाधकेऽत्रानुमा स्यात् । बाधः सामान्यदृष्ट्या श्रुतिसमधिगते नैव कुत्रापि शक्यः 

तेनामूर्तत्वलिङ्गान्न सृजति विमतो मूर्तमित्याद्यपास्तम् ॥47॥ 



एवमाकाशस्य तुच्छत्वं निराकृत्य, आकाशे विद्यमानं विवादान्तरमप्याक्षिप्य समाधत्ते - नित्यत्वादीत्यादिना । **अम्बरादेः** = आकाशादेः, **निरवयवद्रव्यताद्यैः** = निरवयवद्रव्यत्वादिहेतुभिः, **नित्यत्वादि** = नित्यत्वादिकं यदि प्रसाध्यम् इष्टम् इति पूर्वपक्षसंग्रहः । नित्यत्वादीत्यत्रादिना विभुत्वग्रहणम् । 'आकाशो नित्यः, निरवयवद्रव्यत्वात्;’ 'आकाशः विभुः, निरवयवद्रव्यत्वात्' इत्यनुमानम् । अम्बरादेरित्यादिना मनसः ग्रहणम्, सिद्धान्ते मनसोऽपि जन्यत्वात् । द्रव्यताद्यैः इत्यत्राद्यपदेनामूर्तत्वादिग्रहणम् । यथायोग्यं पक्षसाध्यहेतवो योजनीयाः ॥ 

निराकरोति - कः स्यादित्यादिना । **विपक्षे** = **विपरीतपक्षे** = हेतोरप्रयोजकशङ्कायाम् बाधः कः **स्यात्** = वैपरीत्ये आपादिते बाधकतर्कः कः ? ' हेतुरस्तु साध्यं मा स्तु' इत्यप्रयोजकशङ्कायां कृतायां तद्वारकः, 'यदि हेतुः न स्यात्, तर्हि साध्यमपि न स्यात्' इति अनुकूलस्तर्कः प्रदर्शनीयः । यदि न शक्यते, तदा इदमनुमानमप्रमाणं स्यात् । प्रकृते, 'निरवयवद्रव्यत्वमस्तु नाम, नित्यत्वं मास्तु', अथवा 'विभुत्वं मास्तु' इति आपादनं विवक्षितम् । एवमापादिते, 'यदि नित्यत्वं न स्यात्, तर्हि निरवयवद्रव्यत्वमपि न स्यात्” इत्यनुकूलस्तर्कः वक्तव्यः । अत्रेष्टापत्तौ तादृशतर्कस्याभावात् उक्तानुमानमप्रयोजकम् । लोके हि सावयवं घटादि अनित्यम्, अविभु च दृष्टम्, तेन निरवयवं नित्यं स्यात्, नो चेत् निरवयवं न स्यात् इत्यस्त्यनुकूलस्तर्कः इत्यत्राह - कथमिवेत्यादि । **निगमे** = 'आकाशः संभूतः ' ( तै. आ. 1) इत्याकाशस्योत्पत्तिप्रतिपादके वेदे **बाधके** = उक्तानुमानस्य बाधके सति **अनुमा** = अनुमानं कथमिव **स्यात्** = प्रतिष्ठतं भवेत् । ' नरशिरः कपालं शुचि, प्राण्यङ्गत्वात्, शङ्खवत्' इत्यनुमानम्, 'स्पृष्ट्रा नरशिरोऽस्थ्यादि सवासा जलमाविशेत्' इत्यादि धर्मशास्त्रविरोधात् अप्रमाणं यथा, तथेदमपि । घटादिप्रतिदृष्टान्तः प्रदर्शितः किलेत्यत्राह - बाध इत्यादि । **श्रुतिसमधिगते** = वेदप्रतिपादिते विषये, **सामान्यदृष्ट्या** = लोकदृष्टसामान्याकारमादाय **बाधः** = श्रुत्यर्थबाधः कुत्रापि विषये नैव **शक्यः** = न वक्तुं शक्यः; श्रुतेः इतरसर्वप्रमाणापेक्षया बलवत्त्वात् । अतः श्रुत्या आकाशस्यानित्यत्वे सिद्धे तद्विरुद्धतयोक्तं अनुमानमप्रमाणम् । एवमेवान्यदपीति प्रदर्शयति - तेनेत्यादि । **तेन** = श्रुतिविरोधेनैव **अमूर्तत्वलिङ्गात्** = अमूर्तत्वहेतुना विमर्त - आकाशादि, **मूर्तम्** = वाय्वादि न सृजति - नोत्पादयति **इत्यादि** = इत्याद्यनुमानमपि **अपास्तम्** = निरस्तं द्रष्टव्यम् । ‘आकाशः न वाय्वाद्युपादानम्, अमूर्तत्वात्, मनोवत्' इत्यनुमानप्रयोगः । वायुस्तु मूर्तद्रव्यम् । आकाशं त्वमूर्तम् । अमूर्तात् मूर्तं कथमुत्पद्येतेत्याद्याक्षेपोऽपि 'आकाशाद्वायुः' इति वायोराकाशादुत्पत्तिप्रतिपादकश्रुत्या बाधितत्वादप्रमाणमित्यर्थः ॥ ४७ ॥
</details>


<details><summary>सर्वार्थसिद्धिः - ४७</summary>

सोऽयमाकाशस्सर्वव्यापी नित्यश्चेति वैशेषिकादयः । जैनास्तु तत्र लोकाकाशः अलोकाकाशश्चेति विभाग-मप्याहुः । मूलप्रकृतिर्विभ्वीति सांख्याः । मनो विभ्विति भाट्टाः । तेषां पक्ष सहेतुकमनुभाषते - नित्यत्वादीति ॥ नित्यत्वं व्यापित्वं च पृथक्साध्यम् । प्रत्येकं तयोरेते हेतवः - विगीतं नित्यं विभु च निरवयवत्वे सति महत्त्वात्, सर्वदा निष्पन्दत्वे सति महत्त्वात्, सर्वदा स्पर्शरहितद्रव्यत्वात् इत्यादयः ; निरवयवेन्द्रियग्राह्यगुणत्वादित्याकाशस्यैव ; ज्ञानासमवायिसंयोगाधारत्वात् इति मनस एव । एतेषां साधारणमप्रयोजकत्वमभिप्रेत्याह - कः स्यादिति । न ह्येतेषामनित्यत्वादौ किञ्चिदनिष्टं स्यात् ; स्वाच्छन्द्येनानिष्टकल्पने विपरीतकल्पनस्यापि शक्यत्वात् । अक्षोभ्यं दूषणान्तरमाह - कथमिवेति । येष्वनित्यत्वम् अविभुत्वं च सृष्ट्यादिवा[क्यै]दैस्तत्त्वान्तरावृतत्वादिवाक्यैश्च सिद्धं, तेषु तद्विरुद्धसाधनमागमबाधितमित्यर्थः । उक्तेषु च हेतुषु निरवयवत्वादिकं पञ्चीकरणवादिशास्त्रविरुद्धम् । सर्वदा स्पर्शरहितद्रव्यत्वादिति विभुत्वसाधने अणुत्वेन श्रुतिसिद्धैर्जीवैरनैकान्त्यम्, ज्ञानासमवायिसंयोगाधारत्वम् आत्ममनसोरसिद्धं च । ज्ञानद्रव्यत्वादेर्वक्ष्यमाणत्वात् ज्ञानावस्थानां चात्ममनस्संयोगासमवायिकारणकत्वाभावात् । किं चात्र नित्यत्वसाधनमाकाशदिद्रव्यपक्षीकारेण वा ? आकाशत्वाद्यवस्थापक्षीकारेण वा ? आद्ये सिद्धसाध्यता ; द्वितीये तु स्वानभ्युपगतपक्षीकारो न युक्तः । श्रुत्यैव तदङ्गीकारे तथैव बाधः । अनुमानेन श्रुतिबाधे तु हैतुकप्रलपैश्श्रुतिप्रमाणस्य निश्शेषोच्छेदप्रसङ्गमभिप्रेत्याह - बाध इति । प्रत्यक्षविरोधरहितानन्यपरश्रुत्या यथावदधिगतेऽर्थे येनकेनचित्सामान्यतोदृष्टेन बाधशङ्कायां श्रौतहिंसा न धर्मः हिंसात्वात् संमतवत्, विगीतमस्थि पवित्रम् अस्थित्वात् शङ्खवत् इत्यादेरपि प्रसङ्गः स्यादिति भावः । उक्तं दूषणं प्रस्तुते पक्षे साध्यान्तरविषयहेत्वन्तरेष्वपि दर्शयति - तेनेति । आकाशो न स्पर्शवदुपादानम् ; स्पर्शशून्यत्वात् । एवं वाय्वादिकमपि न तेजःप्रभृत्युपादानम् रूपशून्यत्वात् रसशून्यत्वात् इत्यनुमानजातं श्रुत्यादिविरोधा-दपास्तमित्यर्थः ॥ ४७ ॥ इत्याकाशादेरनित्यत्वाव्यापित्वादि ॥
</details>
