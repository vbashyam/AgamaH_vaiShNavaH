+++
title = "050 सङ्ख्यानं तत्त्वपङ्क्तौ"

+++
<details><summary>मूलम्</summary>

संख्यानं तत्त्वपङ्क्तौ क्वचिदपि न दिशः कालवद्वा न भेदः कण्ठोक्तो व्याक्रियादिव्यवहरणमपि ह्यन्यथैवोपपन्नम् ।  
श्रोत्रादुक्तस्तु लोकप्रभृतिवदुदयस्तस्य तत्राप्ययो वा नैतावत्तत्त्वभेदं गमयति न च तच्छ्रौत्रतामान्यपर्यात् ॥ ५० ॥
</details>

<details><summary>सर्वाङ्कषा - ५०</summary>

नन्वेवं सति स्पर्शाश्रयतया अतिरिक्तो वायुरपि न सिद्ध्येत्; सिद्धस्यैवाकाशस्य शब्दाश्रयत्ववत् स्पर्शाश्रयत्वकल्पनयाप्युपत्तेः इति शङ्कायाम्, यदि वायोः स्पर्शाश्रयतयानुमानम्, तदेयमापत्तिः । श्रुत्युक्तत्वादतिरिक्तो वायुः अङ्गीक्रियते । न तथा दिश इति समाधानमाह - संख्यानमित्यादि । **क्वचिदपि** = सृष्टिप्रकरणे कुत्रापि दिशः **संख्यानम्** = गणनम् न । कालवद्वा भेदः न **कण्ठोक्तः** = 'रूपान्तरं तत् द्विजकालसंज्ञम्' (वि.पु.) इति कालस्येव दिशः भेदोऽपि कुत्रापि स्पष्टं नोक्तः । ननु कथं नोक्तमिति । स्मरति हि भगवान् पाणिनिः वेदाङ्गमूर्धन्यस्य व्याकरणस्य कर्ता 'दिग्देशकालेष्वस्तातिः' (पा.सू. 5-3-27) इत्यादीति चेत्, तत्राह - **व्याक्रियादिव्यवहृतिरपि** = व्याकरणशास्त्रीयव्यवहारोऽपि **अन्यथैव** = व्याकरणस्य शब्दशास्त्रत्वात्, अर्थस्यातिरिक्तत्वानतिरिक्तत्वविषये तस्य प्रमाणत्वाभावादिति निर्वाहेणापि **उपपन्नम्** = उपपत्तियुक्तं भवेत् । ननु 'दिशः श्रोत्रात्' (पु.सू.) इति भगवतः श्रोत्रात् दिशः उत्पत्तिः, 'दिशः श्रोत्रम्' इति लयसमये दिशि श्रोत्रस्य लयश्च वेदेऽपि कण्ठत एवोक्त इत्यत्राह - श्रोत्रादित्यादि । **श्रोत्रात्** = भगवतः श्रोत्रात् उक्तः **तस्य** = दिक्तत्त्वस्य **उदयस्तु** = दिशः श्रोत्रात्' इति कथितः दिशः उत्पत्तिः **तत्र** = श्रोत्रे 'दिशः श्रोत्रम्' इत्युक्तः अप्ययो **वा** = लयो वा **लोकप्रभृतिवत्** = 'नाभ्या आसीदन्तरिक्षम् ' (पु.सू.) इत्यन्तरिक्षलोकस्य नाभेरुत्पत्त्यादिवदेव व्यष्टिविषयतया, ज्ञेय इति शेषः । अथवा 'उक्तः' इति पदस्यावृत्तिः । **एतावत्** = एतावन्मात्रम् **तत्त्वभेदम्** = दिशः अतिरिक्ततत्त्वतीम् न **गमयति** = न बोधयति । तच्छ्रौत्रतां **च** = दिशः श्रोत्रोपादानकतां च न गमयति । कुतः ? **आन्यपर्यात्** = अन्यपरत्वात् । मनसः चन्द्रोत्पत्त्यादिवदेव व्यष्टौ कदाचित्तथात्वाभिप्रायात्तथोक्तिः इत्यादिक्रमेणान्यथासिद्धत्वात् दिशः अतिरिक्तता नास्ति ॥ ५० ॥
</details>


<details><summary>सर्वार्थसिद्धिः - ५०</summary>

यदि पृथक्त्वेन लोकवेदप्रसिद्धा दिगपह्नूयेत तथा वायुरपि । अस्य ह्युपलभ्यमानः स्पर्श उष्णश्शीतोऽनुष्णाशीतोवा ? त्रेधाऽपि न छान्दोग्याधीततेजोबन्नातिरेकस्सिध्येत् । तिर्यक्पवनमप्यदृष्टवशात्तेषामेव स्यात् ; शब्दधृतिकम्पैरपि नातिरिक्तमनुमातव्यम् ; तैरेव तत्संभवात् । वातोपनीततत्तद्भूतान्तरावयवन्यायादनुद्भूतरूपतया दुर्दर्शत्वं स्यीदित्यत्राह - संख्यानमिति ॥ अयं भावः - न हि वयमप्रत्यक्षस्य वायोः स्पर्शशब्दधृतिकम्पलिङ्गैस्सिद्धिरिति वदामः, येन तेषामन्यथासिद्धिरुच्येत । किंतु तेषुतेषु शास्त्रेषु तत्त्वपङ्क्तौ परिगणनात्, नैवं दिक्तत्त्वं गण्यत इति । तत्र कालप्रतिबन्दि निस्तरति - कालवद्वेति । अस्ति हि "रूपान्तरं तद्द्विज कालसंज्ञम्" इत्यादि । ननु "दिग्देशकालेष्वस्तातिः" इत्यादिषु देशाद्भिन्ना दिक् कालवच्छास्त्रेषु व्यवह्रियत इत्यत्राह - व्याक्रियेति । प्रमाणसिद्धदिक्तत्त्वानुसारेण तत्कार्यविशेषविधायिनां शास्त्राणां तत्स्वरूपनिष्कर्षे तात्पर्याभावान्न ततस्त्वदिष्टसिद्धिरित्याशयः । अथ स्यात् "प्राणाद्वायुरजायत" इत्यादौ वाय्वादितत्त्वैस्सह दिशः पृथक्सृष्टिरुच्यते ; अतस्तद्वद्दिशोऽपि तत्त्वान्तरत्वं स्यात् ; एवं "दिशः श्रोत्रम्" इति ; तद्वदप्ययोऽपि श्रूयत इत्यत्राह - श्रोत्रादिति । लोकप्रभृतिवदिति प्रतिबन्दिवचनम् । अत्र हि "नाभ्या आसीदन्तरिक्षम्" इत्यादिभिर्न तत्त्वसृष्टिश्श्रूयते । किंतु ब्राह्मणक्षत्रियचन्द्रसूर्यादिव्यष्टिसृष्टिप्रकरणे अन्तरिक्षस्वर्गादिकल्पनम् । अतो दिक्सृष्टिरपि व्यष्टिविषया न तत्त्वान्तरं कल्पयितुं शक्नुयादित्याह - नैतावदिति । अथापि दिशः श्रोत्रोपात्तस्य व्यष्टिविशेषत्वं स्यादित्यत्राह - न चेति । श्रौत्रतां - श्रोत्रोपादानतामित्यर्थः । न हीन्द्रियाणि कस्यचिदुपादानानीति प्रागेवोक्तम् । गत्यभावादत्र विशेषः कल्प्यतामित्यत्राह - आन्यपर्यादिति । अत्र हि दिगुपाधीनां तद्देवतानां वा भगवतः श्रोत्रात् चन्द्रादेरिव सृष्टिः स्यात् । अतस्तत्त्वान्तरकल्पनं निर्मूलमित्यर्थः ॥ ५० ॥ इति दिश आकाशादावन्तर्भावः ॥
</details>
