+++
title = "009 धर्मो निर्धर्मकश्चेत्कथमिव"

+++
<details><summary>मूलम्</summary>

धर्मो निर्धर्मकश्चेत्कथमिव भविता सोऽभिलापादियोग्यो धर्मेणान्येन योगे स च भवति तथेत्यव्यवस्थेति चेन्न ।  
कश्चिद्धर्मोऽपि धर्मी स्फुटमतिमथने स्वान्यनिर्वाहकत्वं तन्निष्कर्षप्रयोगेष्वपि भवति पुनस्तस्य धर्मी विशेषः ॥ ९ ॥
</details>

<details><summary>सर्वाङ्कषटीका - ९</summary>

9. 

[[17]]

[धर्मधर्मिभावसमर्थनम् ] 


एवं विशेषणविशेष्यभावादौ बौद्धैरापादितामन्यामप्यनुपपत्तिम् अनूद्य परिहरति - धर्म इत्यादिना । प्रथमं तन्मतमनुवदति, उत्तरार्धेण च तन्निराकरोति । सविशेषवादस्य धर्मधर्मिभावे पर्यवसानात्, धर्मधर्मिभावम् 



[[18]]

एवं दूषयन्ति बौद्धाः, तदनुकारिणश्च । 'घटवत् भूतलम्' इत्यादिव्यवहारे घटभूतलयोः विशेषणविशेष्यभावस्य दर्शनेऽपि, अपृथक्सिद्धस्थले स वक्तुं न शक्यते, मतुप्प्रत्ययाभावात् । अतश्च पृथक्सिद्धविशेषणस्थलन्यायः अपृथक्सिद्धस्थले न वक्तुं शक्यः । अतश्च 'नीलो घटः' इत्यादावुभयोरभेद एव न्याय्यः । अन्यथा हि नील पदार्थः सविशेषणकः, उत निर्विशेषणकः ? इति विकल्पे, आद्ये तद्विशेषणं सविशेषणकम्, उत निर्विशेषणकम् ? इति विकल्पे, आद्यपक्षेऽनवस्थाया दुर्वारत्वात्, द्वितीयपक्ष एवाश्रयणीयः । एवञ्च नीलादावप्येवमेवाङ्गीक्रियतामिति, सर्वं वस्तु विशेषणशून्यमेवेति निर्विशेषवस्तुसिद्धिः एवं घटादावपि घटत्वादिकं नातिरिक्तम् । सुदूरं गत्वापि ' भक्षितेऽपि लशुने न शान्तो व्याधिः' इति न्यायेन निर्विशेषं वस्त्वङ्गीकर्तव्यं चेत्, घटादिरेव निर्विशेषोऽस्तु, लाघवात् । अन्यथा अनवस्थापत्तेः । एवञ्चाविनाभावस्थले सहोपलंभनियमादभेद एव न्याय्यः । भेदव्यवहारस्तु 'राहोश्शिरः' इतिवत् कल्पनारूप एव । तदेतत्संग्रहेणोक्तं पूर्वार्धेन । धर्मः **निधर्मकश्चेत्** = घटत्वरूपः धर्मः निर्धर्मकः, सधर्मको वा? यदि निर्धर्मकः, तर्हि सः घटत्वरूपधर्मः अभिलापादियोग्यः कथमिव भविता? निर्धर्मकस्य वस्तुनः शब्देन बोधनं सर्वथा न संभवति; प्रवृत्तिनिमित्तमन्तरा शब्दस्य प्रवृत्तिरेव न संभवति इति हि भवतां मतम् । यदि निर्धर्मको धर्मः शब्देनाभिलपितुं शक्यः; तर्हि तेनैव न्यायेन धर्मित्वेनाभिमतमपि वस्तु, निर्धर्मकमपि शब्दबोध्यं भवतु । अतश्च सर्वमपि निर्धर्मकं भवितुमर्हति । **अन्येन** = अतिरिक्तेन धर्मेण **योगे** = संबन्धे अङ्गीकृते, स **च** = सोऽपि धर्मः **तथा** = अन्येन धर्मेण युक्तः भवति इति **अव्यवस्था** = एवं रीत्या अव्यवस्था दुर्वारा। निर्धर्मकं किमपि न भवतीति, यदि तदर्थं धर्मः सधर्मकः इति उच्येत, तर्हि घटत्वरूपे धर्मे धर्मान्तरमङ्गीकर्तव्यम् । तदा तच्च धर्मान्तरं पुनः सधर्मकमेव वक्तव्यम्, इति धर्मकल्पनाया विश्रान्त्यभावात् अनवस्थाप्रसङ्गः । अतः धर्मधर्मिभावः दुर्निरूपः । ततश्च गुणगुणिभावस्यापि तन्मूलकत्वात्, सोऽपि दुर्निरूप इति गुणातिरिक्तः गुणी नाम न कश्चिदस्ति इति चेत्; **न** = नायमाक्षेपो युक्तः । तर्हि उक्तदोषयोः कः समाधिः ? इति चेदुच्यतेकश्चिदित्यादि । धर्मोऽपि कश्चित् घटत्वादिः **धर्मी** = सधर्मक एव, निर्धर्मकं वस्तु किञ्चिदपि नास्त्येव जगति । अतश्च 'धर्मो निर्धर्मकः, उत सधर्मकः ?' इति विकल्पयोः, द्वितीय एव कल्पः सिद्धान्तः । तर्हि अनवस्थापरिहारः कथमित्यत्र स्फुटमित्यादि । **अतिमथने** = अतिसूक्ष्मपरिशीलने स्वान्यनिर्वाह**कत्वम्** = स्वपरनिर्वाहकत्वं धर्माणाम् **स्फुटम्** = स्पष्टं ज्ञायेतैव ॥ 

अयं भावः – गवादिभिरपृथक्सिद्धः गोत्वादिरूपो धर्मः परस्परव्यावृत्तो यदि न स्यात्, तर्हि सर्ववस्तूनां साङ्कर्यप्रसङ्गः । अतस्सर्वमपि वस्तु सधर्मकमेव । तावता नानवस्थादिदोषप्रसङ्गः । गवाश्वादिव्यवहारे हि गोत्वाश्वत्वादिकं वस्तुविशेषणतया भासत एव । गोत्वाश्वत्वादिकं न केवलं गवाश्वादिमात्रव्यावर्तकम्, अपि तु स्वयमपि परस्परव्यावृत्तमेव स्वतः भासते; तयोः परस्परमव्यावृत्तत्वे, कथं ते गवाश्वादिव्यावर्तके भवेताम् । अत एव 'जात्यखण्डोपाध्यतिरिक्तानां किञ्चिद्रूपेणैव भानम्; जात्यखण्डोपाध्योस्तु स्वरूपत एव भानम्' इति 

[[19]]



नियमः । अतः गवादिव्यवहारे गोत्वादिकं स्वयं अश्वत्वादिव्यावृत्तं सत्, गवादिकमपि अश्वादिभ्यो व्यावर्तयतीति न काचिदनुपपत्तिः । तदिदमुक्तम् स्वान्यनिर्वाहकत्वम् इत्यनेन । सर्वानुभवसिद्धस्य कथमपह्नव इति भावः॥ 


> ननु ! अस्त्व् इदं गो-पद-व्यवहारे कथम् अपि ।  
' गोत्वम्' इति व्यवहारे गोत्वपदं निर्धर्मबोधकम्, उत सधर्मबोधकम् ?  
आद्ये निर्धर्मकवस्तुसिद्धिः ।  
द्वितीये अनवस्था दुर्वारा 

इति चेत्, तत्राह - तन्निष्कर्षेत्यादि । **तन्निष्कर्षप्रयोगः** = धर्म-मात्र-बोधक-पद-प्रयोगः ।  
गोत्व-मात्र-बोधकं गोत्वादि-पदं सर्व-संमतम् एव ।  
अतस् तादृशं पदं निष्कर्ष-पदम् इत्युच्यते ।  

तत्रापि गोत्वादिकं स-धर्मकम् एव अर्थं बोधयति ।  
कोऽसौ धर्म इति चेत्, गोत्वत्वम् एव।  
तर्ह्य् अनवस्था-प्रसङ्ग इति चेत्;  
गोत्वत्वस्यातिरिक्तत्वे हि तथा ।  
गोत्वत्वं हि गोत्वे विद्यमानो धर्मः ।  
गोत्वं हि गवेतरासमवेतम्, निखिल-गो-समवेतम् ।  
अतश् च **गोत्वत्वम्** = गवेतरासमवेतत्वे सति निखिलगोसम - वेतत्वम् ।  
एवञ्च सकल-गो-व्यक्तय एव गोत्वे विशेषणतया भासन्ते ।  
तथा च गोत्वे गवां विशेषणत्वम्,  
गोषु गोत्वं विशेषणम् ।+++(5)+++  
तत्-तज्-ज्ञानयोश् च भिन्नत्वान् नान्योन्याश्रयः ।  

ततश् च गोत्वं गौर् वा  
स-विशेषम् एव वस्तु तत्तच्छब्दैर् अभिधीयत  
इति न कस्यापि शब्दस्य निर्विशेषवस्तुवाचकत्वमिति सिद्धम् । 

तद् इदम् उक्तम्-  **तस्य धर्मी विशेष** इति । **तस्य** =गोत्वस्य **धर्मी** = गोव्यक्तिरेव **विशेषः** = **विशेषणम्** = व्यावर्तकधर्म इत्यर्थः ॥ 

ननु गोव्यक्तिविषयकज्ञाने गोत्वं विशेषणतया भासते । तदानीं तु गोत्वं न गोत्वत्वरूपेण भासते, किन्तु स्वरूपत एवेति पूर्वोक्तन्यायेन युक्तम् । परन्तु गोत्वपदजन्यगोत्वविशेष्यकज्ञाने गवां विशेषणतया भानाङ्गीकारे गवां स्वरूपतो भानासंभवात्, तत्र गोषु गोत्वस्य भानमवशाद्वक्तव्यम् । ततश्च गोत्वं विशेष्यतयाऽपि भासते, विशेषणतावच्छेदकतयापि भासत इत्यपि वक्तव्यम् । एवञ्च अन्योन्याश्रयोऽवर्जनीय इति चेत्; उच्यते - गोव्यक्तीनामनन्तत्वेन भानासंभवेन तासां प्रातिस्विकतया भानानपेक्षणात् । एकगोव्यक्तिनिष्ठत्वेन गोत्वभानेनापि प्रतीतेर्निर्वाहात् । एकस्या व्यक्तेः तद्व्यक्तित्वेन भाने धर्मान्तरभानानपेक्षणात् । नानाव्यक्तिभान एवानुगमार्थं जात्यपेक्षा, न त्वेकव्यक्तिभाने । गोत्वत्वं गवेतरावृत्तित्त्वे सति निखिलगोवृत्तित्त्वरूपम्, नातिरिक्तमिति वस्तुस्वरूपविवरणमात्रम्, तत्तथैव भासत इति न नियमः । तेन नानवस्थादिः । किञ्च शास्त्रीयत्वादस्य व्यवहारस्याधेयतात्वादिवत् स्वरूपरूपत्वेऽपि न कश्चिद्दोषः ॥ 

ननु ' गवि गोत्वं वर्तते' इति व्यवहारे गोत्वस्याधारतया गोर्भाने, तत्र गोः स्वरूपतो भानासंभवात्, गोत्वपुरस्कारेणैव भानं वक्तव्यम् । एवञ्चात्र गोत्ववति गोत्वभाने आधारकोटौ गोत्वभानात् स्वस्य स्वाधारत्वप्रसङ्गोऽनिवार्य एवेति चेत्, तत्र गोव्यक्तेः तद्व्यक्तित्वेनैव भानस्योक्तत्वात्, गोत्वपुरस्कारेणाभानान्नेयमापत्तिः । अत एव निष्कर्षकशब्दो द्विविधः - विशेषणमात्रबोधनतात्पर्यकः, विशेष्यमात्रबोधनतात्पर्यकश्चेति । अतः 'गोषु गोत्वं वर्तते' इति व्यवहारे गोव्यक्तीनां बहूनां भानात्, तद्व्यक्तित्वेन बहूनां भानासंभवात् गोत्वपुरस्कारेणैव भानमावश्यकमित्यपि न; व्यक्तीनामपि व्यक्तित्वेनैवानुगमात्तथा भानसंभवात् । अथवा गोपदवाच्यत्वेनैव गोव्यक्तीनां भानेनैव निर्वाहान्न दोषः । तथाच गोपदवाच्येषु गोत्वं वर्तत इत्यर्थः ॥ 

वस्तुतस्तु - लोके हानोपादानादीनां सर्वेषां व्यवहाराणां व्यक्तयालम्बनत्वेन, जातेः प्रत्येकं व्यवहारस्यादर्शानन्नेयमाशङ्का । अत एव भाषासु जातिवाचकपदमेव नास्ति । शास्त्रे तु एते सर्वे केवलं 



[[20]]

शब्दविकल्पा एव, न वस्तुस्वरूपविषया इति मन्तव्यम् । यथा 'भूतले घटः' इत्युक्ते घटे आधेयता भासते । सा च घटरूपैव, अन्यथाऽनवस्थाप्रसङ्गः । एतत्परिहाराय तेषामतिरिक्तत्ववर्णनं तु वृश्चिकमुखाद्भीतस्य सर्पमुखपाततुल्यम् । एवं आधेयतायाः घटरूपत्वेऽपि 'घटे आधेयता वर्तते' इति व्यवहारे घटस्य आधेयतायाश्च केवलशब्दकृतो भेदो भासते । अत एतादृशा एव शब्दविकल्पमात्ररूपा इत्यवगन्तव्यम् ॥ 

अत एव योगसूत्रे 'विकल्प' न प्रमा, नापि भ्रमः, किन्तु तृतीयो राशिरित्युक्तम् । तर्हि बौद्धोक्तः चतुर्विधो विकल्पः किमङ्गीकार्य इति चेत्, न । अनुपदमेव गुणगुणिभावस्य स्थापितत्वात् । अनुभवं परित्यज्य शब्दमात्रवर्धने स्यादेवायं वादः । अत एव गोत्वपदस्योपरि पुनः भावप्रत्ययो न साधुरिति शाब्दिकाः । तावता गोत्वमेव नातिरिक्तमिति नार्थः, किन्तु गोत्वत्वं नातिरिक्तमित्येवार्थः । गोत्वपदमेव लोकव्यवहारे न प्रयुज्यते चेत्, गोत्वत्वपदं को वा प्रयुञ्जीत ? ॥ 

ननु यत्र कुत्रचिद्व्यवहारस्य शब्दविकल्परूपत्वे आवश्यके, सर्वत्राप्येते शब्दविकल्पा एव कुतो न स्युः इति चेत्, तदिदं विवाहप्रसङ्गे स्मशानकथाप्रसङ्गायितम् । ‘आतिष्ठेनिमश्मानमश्मेव त्वम् स्थिरा भव' इति बृहस्पतौ मन्त्रं पठति, 'अरे! किमुच्यते ? 'भस्मान्तं शरीरम्' इति किलोपनिषदिति यदि कश्चित्पठेच्चेत्, किं ब्रूमस्तम् ? भगवानेक एव योगेश्वरः, तदनुग्रहलेशे सतीतरेऽपि । **'योगेश्वरः** = कृत्स्नस्योच्चावचरूपेणावस्थितस्य चेतनाचेतनस्य च वस्तुनः ये ये स्वभावयोगाः, तेषां सर्वेषां योगानामीश्वरः' इति भगवद्भाष्यकाराः । यथेदं भस्मान्तं शरीरम्, तथैवेदममृतत्वस्यापि साधनम् । कस्यां कक्ष्यायां किमनुसन्धेयम्, कियदनुसन्धेयम्? इत्यज्ञानादेव समये च्यवन्ते प्रायो विपश्चितोऽपि । धर्मधर्मिभावादिविषयेऽपीदमवधेयम् । कुत्रचिद्गौणव्यवहारानुमतिमात्रेण मुख्यव्यवहार एव नास्तीति न ह्यर्थः ॥ 

किञ्च लोकव्यवहारे हि प्रत्येकं जातिवाचकं पदमेव नास्ति । ' गोत्वम्' इत्यनेन समानार्थकं पदं किमस्ति भाषासु ? 'विद्याविनयसंपन्नो ब्राह्मणः ' 'गौः पूज्या' 'संपन्नो व्रीहिः' इत्यादौ हि गोव्रीहिब्राह्मणपदानि जातिप्रधानानीत्युच्यन्ते । गोत्वे अतिरिक्ता जातिर्नास्तीति कथनमात्रेण, 'गव्यपि गोत्वं मास्तु' इति भवेत्किम् ? अत एव शास्त्रेऽपि ' गोत्वत्वं नाम गवेतरासमवेतत्वे सति निखिलगोसमवेतत्वम्' इत्यत्रैव विचारः समापनीयः । अत एव 'भावप्रत्ययान्तान्न भावप्रत्ययः' इति शाब्दिकाः । गोत्वत्वपदेऽपि ' गोत्वे यदि गोत्वत्वमतिरिक्तं स्यात्, तर्ह्यनवस्था स्यात्' इत्यारोपात्मकमेव वक्तव्यम्, न तु स्वरसतः । एवमेवाधेयताया आधेयस्वरूपत्वादिकमपि । 'भूतले घटः' इत्येतावानेव लोकव्यवहारः । 'घटः आधेयः' इत्यादिकं तु शास्त्र एव । 'आधेय' पदस्यैव लोकेऽप्रयोगे 'आधेयता' 'आधेयतात्वम्' इत्यादिपदानां किमु वक्तव्यम्॥ 

गुणगुणिभावाङ्गीकारे संबन्धानुपपत्तिभीत्या घटभूतलयोर्धर्मधर्मिभावोऽपि किमपलनीयः ? 'घटवद्भूतलम्' इतिवत् ‘नीलरूपवान् घटः' इत्यपि व्यवहारस्समानः । नीलादिपदान्येव गुणगुणिवाचकानि, न तु रूपादिपदानि । 'आनन्दी भवति' ( तै. आ.) इति वेदेऽपि । संबन्धानुपपत्त्यादिकं तत्प्रकरणे परिह्रियते । न ह्येक शब्दः अर्थशून्य इत्येतावता सर्वे शब्दा अर्थशून्याः स्युः, शून्यवादावतारात् ॥ 

[[21]]



1.  

[आधाराधेयभावसमर्थनम् ] 

तच्छून्ये तस्य वृत्तिः कथमिव घटते ? तद्विशिष्टे तु वृत्तौ 

स्वाधारत्वप्रसङ्गस्तत इह्न गुणो नापि धर्मीत्ययुक्तम् । 

व्यक्तिरित्यर्थः । तद्वृत्तिर्धर्ममात्रे, न भवति तत एवास्य तच्छून्यताऽतो 

नोक्तौ दोषौ, स्वधीवाग्विहतिरितरथा, तद्वदन्येऽपि जल्पाः ॥10॥ 

ननु तर्हि योगसूत्रे विकल्पानां प्रत्येकगणना कथमिति चेत्, योगसूत्रं स्वविषय एव पूर्णं प्रमाणम्, न तु प्रमाणप्रमेयादौ । एतच्छास्त्रस्य प्रत्येकं वर्तमानत्वात् । बौद्धानां वैदिकानां चात्यन्तं कलहे, तत्सन्धानार्थप्रयासफलैव तत्र विकल्पस्य प्रत्येकगणना । अतश्च 'आधेयतावान्' इत्यादिशास्त्रीयव्यवहाराणाम् आप्रामाणिकत्वस्य परिहारार्थमेव तत्र सूत्रे विकल्पानां प्रत्येकताभिहिता । व्यासभाष्यं भवत्प्रतिकूलं दृश्यत इति चेत्, नायं व्यासः बादरायण इति सर्वसंमतम् । गुणगुणिभावविषयेऽस्त्येव विवादो बहोः कालात्पण्डितानाम् । लोकव्यवहारस्तु निराबाधस्तिष्ठत्येव, तन्मूलकश्शास्त्रव्यवहारोऽपि । चेतनचैतन्यपदयोः पर्यायत्वं को वा ब्रूयात् ? ननु भवन्तोऽपि गुणविषये विप्रतिपद्यन्त एव किलेति चेत्, विप्रतिपत्तिर्वैशेषिकैस्सह गुणानां गणनादिविषये, न तु पदार्थविषये । अतस्सन्त्येव गुणा गुण्यतिरिक्ताः । अधिकमुपरिष्टात् ॥ ९ ॥
</details>

<details><summary>सर्वार्थसिद्धिः</summary>

एवमेकाश्रयानेकदृष्टावन्यतरनिह्नवार्थिनौ पुनरपि धर्मधर्मिभावभङ्गमुखेन प्रवृत्तौ प्रतिहन्येते; अन्यथा "अन्तस्तद्धर्मोपदेशात्" इत्याद्यनिरूढप्रायं स्यात् । नन्वनुमानं प्रमाणमिच्छन्न धर्मधर्मिभावं बाधितुमर्हति, तस्य हेतुसाध्यधर्माश्रयावश्यंभावात् । आह च धर्मकीतिर्हेतुबिन्दौ, "पक्षधर्मस्तदंशेन व्याप्तो हेतुस्त्रिधैव सः । अविनाभावनियमाद्धेत्वाभासास्ततोऽपरे ॥ इति ॥ अन्येऽपि "ग्राह्यधर्मस्तदंशेन व्याप्तो हेतुः" इति । सत्यं, काल्पनिकहेतुसाध्यधर्मद्वारा अनुमानप्रवृत्तिः, पारम्पर्येण तु स्वलक्षणविश्रान्त्या भाक्तमनुमानप्रामाण्यमिति हि बौद्धानां रहस्यम् । तत्त्वगत्या चतुर्विधानामपि तेषां धर्मधर्मिभावः क्षेप्यः । अतस्तद्भङ्गमनूद्य प्रत्याह - धर्म इत्यादिना । अयमर्थः - यस्त्वया कश्चिद्धर्म इष्यते स निर्धर्मकः सधर्मको वा? आद्ये तस्य शब्दवाच्यत्वं न स्यात्, अविशिष्टस्य व्युत्पत्त्याद्यगोचरत्वात् । सर्वधीशब्दानां विशिष्टविषयत्वं च भवतां भाष्यादिषूक्तम् । द्वितीये तु येन धर्मेण धर्मः सधर्मकः सोऽपि पूर्ववद्धर्मान्तरेण धर्मी स्यादित्यपरापरापेक्षायामनवस्था, द्वित्रादिपर्वमात्रे विश्रम इति व्यवस्थाभावात् । धर्मत्वं च धर्माणां भावः । अतस्तस्यापि धर्मत्वं वाच्यम् । न चैतत्तस्यात्मैव, आत्माश्रयात्; न चान्यत्, अनवस्थानादेवेति चेत्, तन्न; सर्वेषां धर्माणां निर्धर्मकत्वानङ्गीकारात् । कश्चिद्धर्मोऽपि धर्मी स्फुटं - स्पष्टम् । स्फुटदृष्टं हि नापह्नोतव्यम् । त्वयाऽपि हेतुसाध्यादिधर्माणां पक्षधर्मत्वादिधर्माः स्वीकार्याः, अन्यथाऽनुमानासिद्धौ क्षणभङ्गादिसाधनायोगात् । अतिमथने - अत्यन्तचर्चायाम् । यद्वा स्फुटमतिमथने - विशदबुद्ध्या सावधानं विमर्शे सतीत्यर्थः । स्वान्यनिर्वाहकत्वं - स्वपरव्यवहारादिव्यवस्थापकत्वम् । यत्र ह्यनवस्थाभयाद्धर्मान्तरं नेष्यते तत्र निमित्तान्तरनिरपेक्षौ तद्धीव्यवहारौ । यथा गोशब्दस्य व्यक्तिवृत्तावित्थंभावभूतं गोत्वं निमित्तम्; गोत्वे तु न निमित्तान्तरमपेक्षते, आनन्त्यव्यभिचाररूपानुपपत्त्यभावात् । एवं शुक्लादिशब्देष्वपि । ननु गौः शुक्ल इत्यादिविशेष्यपर्यन्तोक्तौ तथा स्यात्; क्वचिद्गुणमात्रविषयेषु शुक्लादिशब्देषु भावप्रधानेषु द्व्येकयोरित्यादिषु त्वतलाद्यन्तेषु जातिर्गुणः क्रियेत्यादिषु च वाच्यानां तत्तद्धर्माणामिदंत्वेन निर्देशादित्थंभावसापेक्षत्वेऽनवस्था । अनपेक्षत्वे तु इदमित्थमिति हि सर्वा प्रतीतिरिति भाष्यादिविरोध इत्यत्राह - तन्निष्कर्षप्रयोगेष्वित्यादि । अयं भावः - उदाहृतेषु नियतानियतनिष्कर्षकशब्देषु जातिगुणादेः प्रधानतया निर्देशेऽपि सन्ति केचिद्यथाप्रमाणमित्थंभावाः । त्वयाऽपि हेतुसाध्यादि(दीनां) धर्माणां पक्षधर्मत्वादिधर्माः स्वीकार्याः । अनवस्था च कथंचिदुपशमनीया । स्वीकृतं च संवेदनसंवेदने शब्दशब्दादौ स्वपरनिर्वाहकत्वम् । न चात्र कर्मकर्तृविरोधः; स्वोत्पादकत्वादाविव पौर्वापर्यादिवैगुण्याभावात् । किंच स्वलक्षणादीनां जात्यादीनां च संवृत्तिसिद्धानां निर्धर्मकत्वेऽपि कथंचिदभिलापार्हत्वं त्वयाऽपि ग्राह्यम्; अन्यथा तत्तत्संव्यवहारेण कथादिप्रवृत्त्ययोगात् । अतो निर्धर्मकं शब्दवाच्यं न भवतीति स्वसिद्धान्तविरोधः, स्ववचनव्याघातश्च । आस्तामेतत्; समानाधिकरणस्येव व्यधिकरणस्यापि व्यावर्तकत्वादित्थंभावत्वं सिध्यति । तथा च नियतनिष्कर्षकप्रयोगेष्वप्येतेषु धर्मो धर्मं विशिनष्टि, यथा पटस्य शौक्ल्यं खण्डस्य गोत्वमित्यादिषु । धर्मिविशेषो धर्मस्य स्वेतरनिष्ठाद्व्यवृत्तिधीहेतुरित्यर्थः । न चात्र मिथःसंक्षयः, विशेषणविशेष्यधियोस्तद्व्यवहारयोश्च मिथो जन्यत्वाभावात् । निष्कर्षानिष्कर्षव्यवहारयोश्च विवक्षाभेदायत्तत्त्वात्; उभयधा व्यवहारस्य सर्वत्र सर्वैरपि दुरपह्नवत्वात् । यश्चात्र समानाधिकरणप्रयोगे विशिष्टत्वेनावस्थितोऽप्यर्थतः स्वधर्ममन्यनिष्ठाद्व्यवच्छिनत्ति, स एव पटस्य शौक्ल्यमित्यादिप्रयोगे गुणीभवन् कण्ठोक्तेन स्वसंबन्धेन विशिनष्टि । गोत्वं शौक्ल्यमित्यादिपदेष्वपि "तस्य भावस्त्वतला"वित्यादिविहिततद्धिताश्रयवाच्यत्वेन धीस्थ एवार्थो निष्कृष्यमाणः स्वविशेषणनिरूपकतयाऽनुशिष्यते । एवं विशेष्यस्यैव द्विधा विशेषणयोग इति व्यञ्जनाय पुनःशब्दः; निकर्षप्रयोगेषु विशेषं वा द्योतयति ॥९॥
</details>
