+++
title = "069 कालस्योपाधिभेदात्कतिचिदभिदधत्यब्दमासादिभेदं तत्तद्रूपेण"

+++
<details><summary>मूलम्</summary>

कालस्योपाधिभेदात्कतिचिदभिदधत्यब्दमासादिभेदं तत्तद्रूपेण कालः परिणमत इति प्राहुरेके तदा तु ।  
ये तत्रोपाधयः स्युस्त इह परिणतिं प्राप्नुयुस्सानुबन्धाः नित्यो व्यापी च तादृक्परिणतिभिरसौ सर्वकार्ये निमित्तम् ॥ ६९ ॥
</details>

<details><summary>सर्वाङ्कषा - ६९</summary>

यदि कालः नित्यः विभुश्च तर्हि क्षणलवदिनादिव्यवहारः कथमित्यस्योत्तरमाह - कालस्येत्यादिना । **उपाधिभेदात्** = सूर्यपरिस्पन्दचक्षुर्निमेषादिरूपोपाधिभेदात् **कालस्य** = एकस्य नित्यस्य विभोः कालस्य अब्द- **मासादिभेदम्** = संवत्सरमासादिभेदं **कतिचित्** = नैयायिकाः, तदनुसारिणः अस्मदीयाश्च केचन अभिदधुः । **एके** = अन्ये तु 'एके मुख्यान्यकेवलाः' इत्यमरः । कालः **तत्तद्रूपेण** = संवत्सरमासक्षणादिभेदेन **परिणमते** = प्रकृतिद्रव्यवत् अस्यापि द्रव्यत्वात् परिणामं प्राप्नोतीति प्राहुः । कालस्य स्वतन्त्रप्रत्यक्षद्रव्यत्वाभ्युपगमे परिणामाङ्गीकार एव स्वरस इति एतत्पक्षे आदरातिशयं सूचयितुं 'प्राहुः' इत्युक्तम् । तदा **तु** = परिणामाङ्गीकारपक्षेऽपि **तत्र** = औपाधिकभेदपक्षे **ये** = सूर्यपरिस्पन्दचक्षुर्निमेषादयः उपाधयः स्युः, ते सर्वे, **इह** = अस्मिन् परिणामपक्षेऽपि **सानुबन्धाः** = तत्तदृतुलिङ्गादिसहितास्सन्तः परिणतिं प्राप्नुयुः, अन्यथा स्वतः परिणामासंभवात्, अव्यवस्थाप्रसङ्गः । आहत्य तु स्वरूपतः प्रकृतिवत् नित्यः व्यापी **च** = विभुश्च सर्वदेशेषु सर्वदा च कालव्यवहारदर्शनात्, **तादृक्परिणतिभिः** = पूर्वोक्ततादृशक्षणदिवसादिपरिणतिविशिष्टस्सन्नेव **असौ** = कालः **सर्वकार्ये** = सर्वेष्वपि कार्येषु **निमित्तम्** = नैयायिकमत इव निमित्तकारणं भवति ॥ 

इदं लोकायतदृष्ट्या । वेदान्तदृष्ट्या तु– 'अन्तः पुरुषरूपेण कालरूपेण यो बहिः । समन्वेत्येष सत्त्वानां भगवानात्ममायया ॥ ' ( भाग. 3-26 - 18 ) इत्येतदेव परमं सत्यम् । तथा च कालस्य नित्यविभूतेश्चेश्वरेऽन्तर्भावे, धर्मभूतज्ञानस्य जीवेऽन्तर्भावे च (जीव. 4), चित् (जीव), अचित् (प्रकृतिः), ईश्वरश्चेति तत्त्वत्रयमेव शिष्यत इति 'भोक्ता भोग्यं प्रेरितारं च मत्त्वा' (श्वे. 1 12 ) इत्युक्तः तत्त्वत्रयसिद्धान्त एव साधीयान् । इतरत्सर्वं बुद्धिवैशद्यायैव ॥ ६९ ॥
</details>


<details><summary>सर्वार्थसिद्धिः - ६९</summary>

यदि नित्य एकः कालः, तस्य कथं परिच्छिन्नानेकस्वरूपत्वमित्यत्र प्रसिद्धं पक्षमाह - कालस्येति ॥ आदि-शब्देन भूतभविष्यत्त्वादेरपि संग्रहः । नित्यस्यापि कालस्य द्रव्यान्तराणामिवावस्थाभेदैस्सर्वमिदं स्यात् । अवस्थाश्चात्रोपाधिसंबन्धमात्ररूपा इति लघीयान्पक्षः । पक्षान्तरमाह - तत्तद्रूपेणेति । यादवप्रकाशैरप्यभ्युपगतोऽयं पक्षः - "कालोऽनाद्यनन्तोऽजस्रक्षणपरिणामी मुहूर्ताहोरात्रादिविभागयुक्सर्वेषां परिणामस्पन्दहेतुः इति वचनात् । अयं भावः - क्षणरूप एव कालस्य सर्वदा परिणामः ; तत्संख्याप्रकर्षतारतम्याम्मुहूर्तादिविभागः ; तत एव चाब्दादीनामाद्यन्तमयमाद्युत्पत्तिक्षणविकल्पचोद्यं निस्तीर्णम् । प्रतिपुरुषमिष्टक्षणारम्भेणाब्दादिगणनाऽपि युक्तैव । अत्र च स्वतः क्षणादिभेदानभ्युपगमे कथमुपाधिभिरपि भेदः स्यात् ? तेषां कालमात्रेण संबन्धे तद्विशेषकत्वायोगात्, तदंशेन संबन्धे तु स्वत एव कालांशभेदसिद्धेः । ननु कालविकारेष्वपि कृत्स्नैकदेशसंबन्धविकल्पदोषस्समानः ; विकारान्तरेण भेदेऽनवस्थाप्रसङ्गश्चेति चेन्न ; आश्रयैकदेशवृत्तिगुणादिन्यायेन निर्वाहादिति । अयं परिहार उपाधिसंबन्धमात्रपक्षेऽप्यविशिष्ट इत्यन्ये मन्यन्ते ।  
स्पन्दसन्ततिसिद्ध्यर्थं कालस्याणुत्वकल्पनम् । आशावसानतोकानां दुराशामात्रजृम्भितम् ॥  
क्रियासन्ततिवत्काले परिणामपरम्परा । किं न स्यात्स्वप्रकर्षाद्यैः परत्वादिप्रसाधिका ॥  
एकाश्रयक्रियासंख्या काल इत्याप्तभाषितम् । कालोपाधिविशेषाणां सर्वेषामुपलक्षणम् ॥  
अत्र परिणतिपक्षमनूद्य तत्राप्युपाधिव्याप्तिमाह - तदा त्विति । अनुबन्धाः - ऋतुलिङ्गादयः । आनन्तर्यनियमादुत्तरोत्तरकार्याणामुपाधिमूलत्वं च सिद्धम् । ऋतुलिङ्गादीनां तु न कालकार्यहेतुनियमः । ये तु शैवादयः कालमनित्यमव्यापिनं परिमितकार्यहेतुं च प्राहुः, तान्प्रत्याह - नित्य इति । क्षणाद्यंशस्यागन्तुकत्वेऽपि स्वरूपतो नित्यः । नित्यत्वं चात्र प्रध्वंसविरहमात्रम् ; न तु सर्वदा सत्ता, कालान्तराभावात् । व्यापित्वं तु क्षणतोऽपि स्यात्; सार्वत्रिकाणामपि केषांचिद्यौगपद्यसिद्धेः । नित्यत्वे प्रागेव प्रमाणं दर्शितम् । व्याप्तिश्च - "कालं स पचते तत्र न कालस्तत्र वै प्रभुः" इत्यादिभिस्सिद्धा । त्रिगुणविभूतिवत्कालप्रतिनियतविकारास्तत्र न सन्तीत्यर्थः । स्वविकाराणामुपादानतयाऽन्येषां निमित्ततया वाऽस्य सर्वहेतुत्वं "कालः पचति भूतानीत्यादिभिर्गम्यते । तदपि सर्वत्र सन्निहितस्य । ननु "अन्तर्बहिश्च तत्सर्वं व्याप्य नारायणः स्थितः", "सर्वव्यापी सर्वभूतान्तरात्मा इत्यादिषु एकस्य सर्वव्यापत्वं श्रूयते ; अतस्तद्व्याप्यस्य कालस्य कथं विभुत्वम् ? इत्थम् - न हि न्यूनदेशवर्तित्वमेव व्याप्यत्वम् ; तथा सति समव्याप्तिभङ्गप्रसङ्गात् । तर्हि तद्वदन्योन्यव्याप्यत्वमिह स्यादिति चेत्, किमत्रानिष्टं परस्परप्रवेश्यत्वाद्यनभ्युपगमात् । द्वयोरपि सर्वसंयोगित्वे वि[वादा]रोधाभावात् । अतो यत्र कालस्तत्र सर्वत्र परमात्माऽस्तीति तस्य कालव्यापकत्वम् । इदं च तस्य धर्मभूतज्ञानेऽपि द्रष्टव्यम् । परमात्म[नः]स्वरूपैकदेशे विश्वं व्यवस्यितमित्येतदपि तादृशव्यतिरिक्तविषयम् । अन्यथा तस्य ज्ञानानन्दत्वादेरपि एक-देशित्वप्रसङ्गात् । न चैवं सति सर्वजीवानां व्यापित्वेऽप्यविरोधः स्यादिति वाच्यम् ; अणुत्वश्रुत्या तत्प्रतिषेधात् इति । ननु कालतो देशतो व्यतिरेकग्रहणस्याशक्यत्वान्नित्यविभूनां कारणत्वमेव न सिध्यति, कुतस्सर्वकारणत्वमित्यनुयोगश्च धर्मिग्राहकेणैव निरस्तः । अस्ति हि लोकेऽप्युपदेशतोऽपि तत्तद्वस्तुषु कारणत्वग्रहणम् । अथ स्यात् - नियतपूर्वसत्त्वं कारणत्वम्, नियमश्चास्मिन्सत्येवेदं भवतीप्येवंरूपः ; तत्रावधारणसिद्धोऽन्यदा नास्तीत्ययमर्थो नित्येषु च विभुष्वग्रहण इति । मैवम् ; प्रसङ्गतोऽपि नियमसिद्धेः ; तथा हि । इदं सर्वकारणमिति बोधयतामयमाशयः - यद्येतन्न स्यात् सर्वं नोत्पद्येत । अतस्सर्वोत्पत्तिप्रयोजकमेतदिति ; न पुनर्यदा यत्रेदं नास्ति तदा तत्र सर्वं नास्तीति । अतस्सुष्ठूक्तं नित्य-व्यापिनः कालस्य सर्वकार्यहेतुत्वम् ॥ ६९ ॥ इति कालस्यारुच्छेदकप्रकारविभुत्वसर्वकार्यहेतुत्वानि ॥
</details>


<details><summary>नरसिंह-देवः आनन्ददायिनी - ६९</summary>

आक्षेपसंगतिमाह - यदीति । परिच्छिन्नेति - क्षणादिरूपेण परिच्छेदः न तु देशपरिच्छेद इति भावः । प्रसिद्धमिति - उपाधिपरिच्छेदस्य काणादादितन्त्रसिद्धत्वादिति भावः । आदिशब्देन वर्तमानत्वादिसंग्रह । द्रव्यान्तराणामिवेति । तन्त्वादीनां पटाद्यवस्थाभेदेनेवेत्यर्थः । लघीयान् पक्ष इति - अतिरिक्तपरिणामपक्षेऽप्यावश्यकत्वा- ल्लघुतरत्वमस्येति भावः । यादवप्रकाशवचनमुदाहरति - कालोऽनाद्यनन्त इतीति केचित् । श्रुतिवाक्यमित्यन्ये । परिणामपक्षे क्षणलवादिव्यापिपरिणामो न स्यात् । युगपत्परिणामद्वयस्य विरुद्धत्वात् । न चेष्टापत्तिः । संवत्सरादिपारणीमकाले क्षणादिपरिणामाभावेन तद्व्यवहाराभावप्रसङ्गादित्यत्राह - अयं भाव इति । क्षणरूप एवेति - तथा च परिणामान्तरस्यानभ्युपगमात् क्षणादिव्यवहारविरोधोऽपि नास्ति माससंवत्सरादिव्यवहारश्च तत्तत्संख्याप्रकर्षतारतम्याद्युज्यत इति भावः । एतेन अब्दादिपरिणामो द्वादशमासादिपरिणामव्यापकः किमादिमासप्रथमदिवस उत्पद्यते? उत मध्यमासमध्यदिवसे? यद्वा अन्त्यमासान्त्यदिवसे? नाद्यः; आदावेवोत्पन्नत्वे तस्मिन्नेव दिवसे मासादिषु संवत्सरव्यवहारप्रसङ्गः । किं च क्षणे संवत्सरादिपरिणामो वर्तते न वा? तत्र वृत्तौ क्षण एव संवत्सरस्स्यात् । तत्रावृत्तौ ततोऽतिरिक्तकाले संवत्सरव्यवहारो न स्यात् । न च तदोत्पन्नसंवत्सररूपपरिणामो द्वादशमासपर्यन्तस्थायी(ति)तावता परिसमाप्यत इति नैकदिवसादौ व्यवहारप्रसङ्ग इति वाच्यम्; तथात्वे व्यासज्यवृत्तिता स्यात् । तथाच तावद्दिवसानामभावात् केवलकालमात्रप्रतीतिर्न स्यात् । न च पूर्व(पूर्व)दिवसानुसन्धानपूर्वकान्त्यदिवसप्रतीतिकाले प्रतीयत इति वाच्यम्; तथात्वे तावद्दिवसपरिणामस्यैव संवत्सरत्वोपपत्तौ तदतिरिक्तपरिणामकल्पने प्रमाणाभावात् । अत एव न द्वितीयतृतीयावपीति संवत्सराद्युत्पत्तिरनुपपन्नेति शङ्कापि निरस्तेत्याह - अत एवेति । क्षणसङ्ख्याप्रकर्षविशेषस्यैवाब्दादित्वादित्यर्थः । क्षणपरिणामे सर्वप्रत्ययं प्रमाणयति - प्रतिपुरुषमिति । इष्टः - प्रमाणेनाभ्युपगतः । ननु क्षणादिप्रतीतिरप्युपाधिभिरस्तु किंपरिणामेनेत्यत आह - अत्र चेत्यादि । तदेवोपपादयति - तेषामिति । तथाच कालमात्रस्य क्षणोपाध्यवच्छिन्नत्वात् सङ्ख्यापरिमाणाद्यवच्छिन्नघटस्येव भेदो न स्यादित्यर्थः । स्वत एवेति - स्वतोंऽशाभावे औपाधिकस्याप्यसम्भवादिति भावः । नन्विति - उपाधिपक्ष एव ज्यायानित्यर्थः । आश्रयैकदेशेति - स्वपरनिर्वाहकतया कालभेदकत्वमिति भावः । ननु परिणामपक्षे क्षणपरिणामस्य क्षणिकत्वावश्यम्भावात् क्षणिकत्वानुमाने(साध्याप्रसिद्ध्या)व्याप्यत्वासिद्ध्युद्भावनं न स्यात् । नचोपाधिपक्षेऽप्ययं दोषः! क्षणोपाधीनां क्षणिकत्वाभावस्योपपादितत्वादित्यस्वरसादुपाधिपक्षमुपक्षिपति - अयं परिहार इति । कालसम्बन्धप्रकर्षः परत्वम् । तन्न्यूनत्वमपरत्वम् । सम्बन्धश्च संयोगः । स च क्रियाधीनः । क्रिया च विभुत्वेऽनुपपन्ना । तथाच न तन्निबन्धनसंयोगादिसन्मवः । न च कालस्य निष्क्रियत्वे(यस्या)प्यन्यस्य परिच्छिन्नत्वात् तत्क्रियातस्संयोग इति वाच्यम्; तथाऽपि प्रथमसंयोगानन्तरं निष्क्रियस्य स्थिरस्य तत्प्रकर्षायोगात् । विभुनश्च द्रव्यस्य संयोगमात्रस्याभावात् । तथाच परत्वादेरसम्भवप्रसङ्गात् । अणुः कालः स्पन्दसंततिसिद्ध्यर्थमङ्गीकरणीय इति जैनपक्षमनुभाषते - स्पन्देति । स्पन्दसंततिः - परत्वापरत्वहेतुक्रियासंततिः । आशावसानाः -दिगम्बराः । क्रियासंततिवदिति - यथा क्रियाप्रकर्षः कालनिष्ठः परत्वादिहेतुः तथा विभुत्वेऽपि कालस्य तन्निष्ठः परिणामपरम्पराप्रकर्षः परत्वादिहेतुरस्तु! तथाच परत्वादेरन्यथाऽप्युपपत्तेः न तदर्थमणुत्वं कल्प्यम् । यद्वा कालसम्बन्धप्रकर्षो न परत्वं तन्न्यूनता वा अपरत्वम्; अपि तु परिणामपरम्पराप्रकर्षावच्छिन्नकालयोगः परत्वं तन्न्यूनतवच्छिन्नतद्योऽगोऽपरत्वम् । योगश्च न संयोगः; अपि तु आधराधेयभा(व इति)वादिरूपसम्बन्धविशेष इति न तदर्थं कालस्याणुत्वं कल्प्यमिति भाव । नन्वणुत्वविभुत्वयोरन्यतरनिर्णयः कथम्? इति चेत्; लाघवेनैकत्वनिर्णयेन; अन्यथा समस्तदेशवर्तिनां कालयोगे कल्प्यमाने अनन्तकालकल्पनाप्रसङ्गेन गौरवप्रसङ्गात् । ननु-  
एकाश्रयक्रियासङ्ख्या कालस्तस्य तु मानतः ।  
इति ज्योतिश्शास्त्रे परिस्पन्दसंततेरेव कालत्वाभिधानात् तद्विरुद्धोक्तिर्विरुद्धेत्यत आह - एकाश्रयेति । एकः तपनादिः । तत्क्रियासङ्ख्या कालोपाधिरित्यर्थः । नन्वेवं परिणामाद्युपाध्यङ्गीकारविरोध इत्यत्राह - सर्वेषामिति । ननु क्रियासंख्यैव कालोऽस्तु किमर्थं तदुपाधित्वमङ्गीकरणीयमिति चेत्; मैवम्; क्रियादीनां कालत्वे पौर्वापर्यव्यवस्थाया अभावेन सर्वेषां यौगपद्यप्रसङ्गात् । ननु परिणतिपक्षे उपाध्यभावात् कथं तदात्वित्यादिना उपाधिरुच्यते? इत्यत्राह - परिणतिपक्षमनूद्येति । ननु तत्पक्षस्यानुपाधिपक्षत्वात्कथमुपाधिसम्बन्ध इत्याशङ्क्य परिणामस्यापि कादाचित्कतया सामग्रीसापेक्षतया तासामेवोपाधित्वादित्यत्राह - तत्रापीति । ननु ऋतुलिङ्गादिकमेव कालव्यवहारहेतुरास्त्वि(लोपाधिरस्त्वि)त्यत्राह - ऋतुलिङ्गादीनामिति । व्यभिचारित्वमित्यर्थः । ये तु शैवादय इति - क्षणलवादिभिन्नस्य पूर्वोत्तरकालेष्वभा(कालेऽभा)वादनित्यत्वमव्यापित्वं च । अत एव न सर्वहेतुत्वमिति भावः । क्षणाद्यंशस्येति - क्षणलवादीनामौपाधिकत्वपरिणामाभ्यामुपपन्नत्वादिति भावः । ननु नित्यत्वं हि सर्वकालसम्बन्धः । स च कालस्य कालान्तराभावान्न सम्भवतीत्यत्राह - नित्यत्वं चेति । प्रागभावाप्रतियोगिनः कालस्येत्यर्थः । ननु सर्वस्याप्येकक्षणसम्बन्धो न सम्भवत्यतीतादेस्संबन्धायोगादित्यत्राह - सार्वत्रिकाणामपीति । तत्काले वर्तमानानामित्यर्थः । ननूक्तेन प्रमाणेन नित्यविभूतौ कालाभाव एव प्रतीयत इत्यत्राह -त्रिगुणविभूतिवदिति । 'कालं स पचते' इत्यंशेन कालसत्त्वप्रतीतेरिति भावः । हेतुत्वबलादपि व्यापित्वं सिद्धमित्याह - तदपि सर्वत्रेति । ननु सन्निधानाभावेऽपि कारणत्वमस्तु को दोषः? इति चेन्न; अतिप्रसङ्गाभावाय कारणसन्निधानस्यापेक्षितत्वात् । विभुत्वे श्रुतिविरोधं शङ्कते - नन्विति । परिहरति - इत्थमिति । द्वयोरपीति - विभुनाऽपि संयोगसम्भवादिति भावः । अत्र इति - यत्र कालसम्बन्धस्तत्र परमात्मसम्बन्ध इत्यर्थः । अन्यार्थं चेदं वक्तव्यमित्याह - इदं चेति । धर्मभूतज्ञानस्य विभुत्वादिति भावः । ननु -  
तस्य स्वरूपैकदेशे विश्वमेतद्व्यवस्थितम् ।  
तस्यायुतायुतांशांशे विश्वशक्तिरवस्थिता ॥  
इति वचनविराधस्स्यादित्यत्राह - परमात्मन इति । विश्वशक्तिः - विश्वमित्यर्थः । अन्यथेति । ज्ञानस्य प्रादेशिकत्वे क्व (किं)चित्प्रदेशे जडत्वप्रसङ्गादिति भावः । ननु व्याप्यत्वान्यथानुपपत्त्या जीवाणु(वान्य)त्वं न स्यादित्यत्राह - न चैवमिति । ग्राहकाभावेन ग्राह्याभावं शङ्कते - अथेत्यादिना । ग्राह्यस्य बाधाादिति भावः । तर्कस्वरूपमाह - तथा हीति । आरोपितेनाभावेनापादनसभ्भवादिति भावः । न पुनरिति व्याप्तिरिति - तथा व्यतिरेकव्याप्तिसत्त्वं नापेक्षितमिति भावः ॥ ६९ ॥  
 कालस्यावच्छेदप्रकारविभुत्वसर्वकार्यहेतुत्वानि ।
</details>
