+++
title = "023 सङ्घातोऽनेकभूतैरपि भवति"

+++
<details><summary>मूलम्</summary>

संघातोऽनेकभूतैरपि भवति यथा ह्येकभूतस्य भागैर्देहादिः पञ्चभूतात्मक इति निगमाद्युक्तिभिश्च प्रसिद्धम् ।  
न त्वेवं संकरः स्याद्व्यवहृतिनियमस्सूत्रितस्तारतम्याद्देहादौ येन भूतान्तरयुजि भवतो भौमतादिव्यवस्था ॥ २३ ॥
</details>

<details><summary>सर्वाङ्कषा - २३</summary>

एवमतिरिक्तावयविनिरासादेव मानवशरीरादेः केवलपार्थिवत्वमपि वैशेषिकैरुक्तं निरस्तप्रायमिति प्रतिपादयति – सङ्घात इत्यादिना । यथा हि एकभूतस्य **भागैः** = अंशैः **सङ्घातः** = सङ्घीभावः भवति घटादौ, तथैव **नैकभूतैरपि** = एकातिरिक्तभूतैरपि सङ्घातः भवति । अतः **देहादिः** = अस्मद्देहादिकं पञ्चभूतात्मकः, न तु केवलं पार्थिव इति **निगमाद्युक्तिभिः** = वेदादीनाम् वचनैः 'चतुर्विधाहारमयं शरीरम्' इत्यादिगर्भोपनिषद्वचनैः, आदिना पञ्चभूतात्मकं वपुः' इत्यादिपुराणादिवचनसंग्रहः । **प्रसिद्धम्** = सर्वसंमतम् अपलपितुमशक्यम् । 'च' कारात् युक्तेरपि संग्रहः । अथवा 'निगमात्, युक्तिभिः' इति वा पदच्छेदः । 

[[51]]

न त्वेवं संकरः स्यात्; व्यवहृतिनियमः सूत्रितस्तारतम्यात्, 

देहादौ येन भूतान्तरयुजि भवतो भौमतादिव्यवस्था ॥23॥ 



चकाराल्लोकानुभवोऽपि ग्राह्यः । शरीरे क्लेदनस्वेदनादिभिः पञ्चभूतानामपि सत्त्वानुभवात् ।  
पञ्चानामपि कारणत्वे समाने,  
अवयवातिरिक्ते अवयविनि निरस्ते च  
एकस्यैव तत्रोपादानत्वम्, इतरेषाम् अनुपादानत्वम् इति कल्पना  
अप्रामाणिकी ।  
**एवम्** =पञ्चानामप्युपादानत्वेऽपि **सङ्करः** = पृथिवीत्वादि-जाति-साङ्कर्यंम् न स्यात्;  
अवयवातिरिक्तावयविनः अनङ्गीकारादिति हेतुः ।  

> अवयवातिरिक्तावयव्य्-अङ्गीकारे,  
पञ्चानाम् अपि भूतानाम् उपादानत्वे च,  
एकस्मिन् शरीरे पृथिवीत्व-जलत्वादीनां समावेशात्  
जातिसाङ्कर्यं स्यात् ।  
पृथिवीत्वं विहाय  
जलत्वं कासारादौ,  
जलत्वं विहाय पृथिवीत्वं घटादौ,  
उभयोः समावेशो मानुषशरीरे 

इति ।  
परन्तु  
सिद्धान्ते अतिरिक्तस्य एकस्यावयविनः अनङ्गीकारात्,  
तत्-तद्-भागेषु तत्-तज्-जातेः सत्त्वेऽविरोधात्  
न जातिसाङ्कर्यप्रसङ्गः ॥ 

ननु यदि जातिसाङ्कर्यं न दोषः, तर्हि 'सङ्करो नरकायैव' (गी. 1-42 ) इति भगवद्वचनं कथमिति चेत्; 'जायते वर्णसङ्करः' इति पूर्वं वाक्यं विस्मृत्य वर्णसांकर्यपरं सङ्करपदं जातिसङ्करपरमिति भ्रान्तोऽसि त्वम् । पूर्वं तस्य विस्मरणं मम न्याय्यम्, पुरोगामिनस्तव 'उत्साद्यन्ते जातिधर्माः ' ( गी. 1-43 ) इति पुरतो वर्तमानं 'जातिधर्म' पदं विस्मृतं किल ! । हन्त ! रोषितस्त्वम् ! महानयं विचारः शान्तचित्तैर्निर्वर्तनीयः । क्रोधः करिष्यामस्समये (अद्रव्य. 133-133) । पृथिवीत्वादिजडवस्तुगतजातिविचारोऽन्यः, अन्यश्च मानवगत जातिवर्णविचार इति सांप्रतं समापयामः ॥ 

पञ्चानामप्युपादानत्वे समाने, पार्थिवशरीरम्, जलीयशरीरम् इत्यादिव्यवहारः कथमित्यत्राहव्यवहृतीत्यादि । **व्यवहृतिनियमः** = ' इदं पार्थिवम्' इत्यादिव्यवहारव्यवस्था **तारतम्यात्** = पृथिवीभागाधिक्यात् इतरभागानां न्यूनत्वाच्च **सूत्रितः** = सूत्रेण प्रतिपादितः । सूत्रकारेण कथनमात्रात् प्रमाणविरुद्धं कथमङ्गीकर्तुं शक्यमित्यत्र – देहादावित्यादि । **भूतान्तरयुजि** = भूतान्तरविशिष्टे मानुषदेहादौ **भवतः** = वैशेषिकस्य तव **भौमतादिव्यवस्था** =पार्थिवत्वादिव्यवस्था येन येन प्रमाणेन, तेनैव प्रमाणेन सूत्रकारेणापि तथोक्तम् ॥ 

अयमर्थः - मानुषदेहे पञ्चानामपि कारणत्वे, पृथिवीभागस्यैवोपादानत्वम्, इतरेषां तु सहकारित्वमात्रमिति कथं निर्णीयते ? न चानिर्णये का हानिरिति वाच्यम्, मानवशरीरस्य पार्थिवत्वव्यवहारानापत्तेः, इति प्रश्ने, पृथिवीभागाधिक्यादिति खलूत्तरम् । एतदेव सिद्धान्तेऽपि पार्थिवत्वादिव्यवहारनियामकमिति न कश्चिद्दोषः । सूत्रकारेणापि एतदेवाभिहितम् । छान्दोग्ये 'अन्नमशितं त्रेधा विधीयते ' (छां. 6-5-1 ) इत्युपक्रम्य 'अन्नमयं हि सौम्य मनः' (छां. 6-5-4 ) इति श्रूयते । पञ्चीकरणप्रक्रियया अन्ने पृथिव्यादिपञ्चभूतभागानामपि सत्त्वे, मनसि केवलमन्नमयत्वं कथमुच्यते इति शङ्कायाम्, तत्रोक्तम्, 'वैशेष्यात्तु तद्वादः' (ब्र.सू.2-4-19) इति । **वैशेष्यम्** =आधिक्यम् । अन्ने इतरभागानां सत्त्वेऽपि पृथिवीभागस्याधिक्यात्, मनः अन्नमयमित्युच्यते इति । एवमेव मानुषदेहेऽपि इतरभूतापेक्षया पृथिवीभागाधिक्यात् पञ्चानामुपादानत्वेऽपि पार्थिवत्वव्यवहार इति नानुपपत्तिः ॥ 

"बौद्धमते संयोगो न स्वीक्रियते' 



[[52]]

**पटनिर्माता** = कुविन्दः ( 

यद्यपि सिद्धान्ते मन आहङ्कारिकम्, न तु पार्थिवम् । अथाप्यन्नमयमिति कथनम् ' आहारशुद्धौ सत्त्वशुद्धिः' (छां. 7-26-2 ) इति प्रमाणात् आहाराधीनत्वान्मनः स्थितेः 'अन्नमयं हि सौम्य मनः' इत्युक्तिः । अन्नशुद्धिः किंरूपेत्यन्योऽयं विचारः, न केवलं सांकेतिक इतिपरमवधीयताम् ॥ 

नन्वत्र सङ्घातशब्दप्रयोगात् पञ्चभूतसङ्घातापेक्षया अतिरिक्तशरीरनिराकरणाच्च सङ्घात एव अवयविस्थानापन्न इत्युक्तं भवति । तर्हि उपादानोपादेयभावस्थले सङ्घातवाद एवाचार्याभिमतो वा? न चेष्टापत्तिः अवयविनिरासादिति वाच्यम्, आरम्भवादिनः वैशेषिकाः, सङ्घातवादिनो बौद्धाः ( वैभाषिकाः), विवर्तवादिनो माध्यमिकबौद्धाः, परिणामवादिनो वयमिति खलु प्रसिद्धिः । अतः कः सिद्धान्त इति चेत्, नात्र सङ्घातशब्दः बौद्धसङ्केतितार्थप्रतिपादकः, किन्तु समुदायार्थकः । सिद्धान्ते समुदायत्वमप्येकावस्था । अतः 'द्रव्याभेदेऽप्यवस्थान्तरतः' इति **पूर्वोक्तावस्थान्तरवादः** = परिणामवाद एवाचार्याभिमतः । प्रत्येकावस्था एका, समुदायावस्था अपरा इति अवस्थाभेद एव सङ्घातपदेनापि विवक्षितः । बौद्धास्तु क्षणिकवादे भेदबुद्धेरमा 

भावात अवस्थाया अव्यावर्तकत्वात्, अवस्थाभेदमपि नाङ्गीकुर्वन्ति । अवस्थाभेद एव परिणामवाद इति असकृद- 

भिहितं पुरस्तात् । अतः अवयवातिरिक्तावयविनिराकरणमात्रेण न बौद्धमतसाङ्कर्यम् ॥ 

ननु प्रत्येकापेक्षया समुदाये को विशेषः ? इति चेत्, उक्तमेव पूर्वम् 'संसर्गादेर्विशेषात्' (श्लो. 21) इति । अतिरिक्तावयविवादेऽपि पुरुषव्यापारस्य तादृशसंयोगसंपादन एव हि पर्यवसानम् । ततश्च 'पटं कर्तुमारभते' इत्यादिव्यवहाराणामपि विषयलाभः । एवञ्च वैशेषिकमते असमवायिकारणतयाङ्गीकृतः अवयवानां विलक्षणसंयोगोत्पत्त्या, तादृशसंयोगविशिष्टावयवा एव सिद्धान्ते अवयविव्यवहारनियामकाः । तादृशसंयोगजन्यः अतिरिक्त एवावयवीति वैशेषिकमते । संयोगाख्यपदार्थस्यैवानङ्गीकारात् अवयवसङ्घातमात्रम् अवयवीति बौद्धमतमिति विशेषः । अधिकं 'संसर्गादेर्विशेषात्' इत्यत्र ( श्लो. 21) द्रष्टव्यम् ॥ 

निष्ठुरसत्कार्यवादिनः सांख्या अपि हि 'सङ्घातपरार्थत्वात्' (सां. का. 17 ) इत्यवयविस्थाने सङ्घातपदं प्रयुञ्जते, न तावता ते सङ्घातवादिनः । अतः न बौद्धच्छायापातप्रसक्तिः । बौद्धमते निष्ठुरासत्कार्यवादः। सिद्धान्ते तु उपादानदृष्ट्या सत्कार्यवादः । अवस्थादृष्ट्या त्वसत्कार्यवाद एव । अथापि अवस्थानां स्वतन्त्रपदार्थत्वाभावान्नासत्कार्यवादस्सिद्धान्त इति विशेषः ॥ २३ ॥
</details>

<details><summary>सर्वार्थसिद्धिः</summary>

या चान्या कल्पना शरीरादिषु पृथिव्याद्यनेकभृतसद्भावेऽप्येकमेव भूतमुपादानमन्यत्संसर्गिमात्रमिति, तामपि निरस्यति संघात इति ॥ अवयविसद्भावे ह्येकप्रकृतित्वं नियन्तव्यं न वा त्वया? संघातवादे तु यथादर्शनं सर्वमुपादानम् । न च विजातीयानां संहतिर्नास्ति दृष्टविरोधात् युष्मत्सिद्धान्तविरोधाच्च । अन्यथा कथं तैजस्त्वाभिमते काञ्चनादौ गुरुत्वादिकॢप्तिः? किंच "त्रिवृत्करणं नामरूपव्याकरणार्थं चतुर्विधाहारमयं शरीरं" इति च गर्भोपनिषत् । "पञ्चभूतात्मकं वपुः" इत्यादि च स्मर्यते । तदिदमाह - देहादिरिति । यथा विजातीयवृक्षपोतव्यतिषक्तोपचये वृक्षैकत्वधीः, एवमेकस्मिन्ननेकभूतारब्धे विरुद्धजातिसमावेशगन्धोऽपि न स्यादित्याह - न त्विति । एवंशब्द उक्तहेतुपरो वा ; अपूर्वद्रव्यानुत्पादादित्यर्थः । तदुत्पादेऽपि न जातिसङ्कर इत्याशयः । नरसिंहादिन्यायेनोभयविलक्षणावयव्युत्पत्तिसंभवात् । कल्प्यते च युष्माभिश्चित्रं रूपान्तरम् । एतेन तज्जातीयोपात्तं कथमतज्जातीयमित्यपि प्रत्युक्तम्, तन्त्वादिजातीयैरतन्त्वादिजातीयोत्पत्त्यभ्युपगमाच्च । भवतु वा पृथिवीत्वतोयत्वादीनामेकत्र समावेशः, तथाऽपि का हानिः? परस्परपरिहार्युपाधिद्वयसमावेशन्यायेन दर्शनादर्शनाभ्यामेव सर्वातिप्रसङ्गशान्तेः । ननु पाञ्चभौतिकेषु कथमेकभूतशब्दस्तत्तदर्थक्रियावानियमश्च?  
वर्णितो हि भवद्भिरेव भूतान्तरोपष्टब्धेष्वपि देहादिषु पार्थिवाप्यादिविभागः । कथं च मन्त्रार्थवादेषु "पृथिवी शरीरमित्यादिविशेषव्यपदेश इत्यत्राह - व्यवहृतीति । सूत्रितो ह्यसौ "वैशेष्यात्तु तद्वादस्तद्वाद" इति "त्र्यात्मकत्वात्तु भूयस्त्वात्" इति च । अत्र प्रतिबन्दीं प्रथयति - देहादाविति । येनेति तारतम्यपरामर्शः । तवाप्यनारब्धावयविकेषु विजातीयराशिषु भूयसा व्यवहारो लोकसिद्धस्संमन्तव्यः । विजातीयदारुशिलाद्यारब्धेषु च खट्वागोपुरादिषु किंचिज्जातीयत्वनियमः, तत्रावयव्यनारम्भे सर्वत्रैवमस्मन्मतसिद्धिः ।  
विभागादविभागाच्च भूतभौतिकभेदधीः । सत्येव यदि वा द्रव्ये सिद्धसाध्यदशाद्वयात् ॥  
एकत्वं च बहुत्वं च मृत्पिण्डकरकादिवत् । समष्टितव्यष्टिनीत्यैव त्रिगुणे वदति श्रुतिः ॥  
ईदृक्सत्कार्यवादश्च वैदिकैः परिगृह्यते । द्रव्यस्य पूर्वसिद्धस्य साध्यावस्थाविशेषतः ॥  
ननु यदि पूर्वं नित्यं सत् द्रव्यं, तत्कथं सांख्यमतमुज्झतः कार्यं स्यात्? या त्वागन्तुक्यवस्था सा न प्राक्सती ।  
अतः कथं सत्कार्यवादं ब्रूथ ? इत्थम्- प्राक्सदेव द्रव्यमवस्थान्तरविशिष्टवेषेण कार्यम् ; तथैव लोकवेदव्यवहारस्थितिरिति ॥२३॥ इति देहादेः पाञ्चभौतिकत्वम् ॥
</details>


<details><summary>अभिनव-रङ्गनाथः भाव-प्रकाशः - २३</summary>

\*विभागादित्यादि - अत्र विभागो भूभौतिकभेदधीरित्यत्र हेतुः अविभागश्च सत्येव द्रव्ये इत्यत्रेति विवेकः । 'सदेव सोम्येदमग्र आसीदेकम्' 'तदैक्षत बहुस्याम्' 'हन्ताहामिमास्तिस्रो देवताः नामरूपे व्याकरवाणि' 'यथा सोम्यैकेन मृत्पिण्डेन सर्वं मृन्मयम्' 'नामरूपं च भूतानाम्' इत्यादिश्रुतिस्मृतयोऽत्र मूलभूताः ॥ नन्वद्रव्यसरे 'विभागस्संयोगनाशरूपः सोऽपि भावान्तराभाव-पक्षे संयोगन्तरात्मक इत्यपि व्यवस्थापयिष्यते । अतो मूतभौतिकयोस्तत्वतोऽभेदेन विभागो न संभवति । एवं नीरक्षीरयोरिवाविभागोऽपीति नामरूपव्याकरणश्रुत्यनुरोधेन धर्मपुरस्कारेण तौ वाच्यौ अतोऽवस्थाभेदनिबन्धनैव भूतभौतिकभेदधीरिति पर्यवस्यतीत्याह \*यदि वा इत्यनेन ॥ २३ ॥
</details>


<details><summary>नरसिंह-देवः आनन्ददायिनी - २३</summary>

प्रसङ्गसंगतिमाह - या चान्या कल्पनेति । अनेकप्रकृतित्वेऽपि बाधकाभावस्य उत्तरत्र वक्ष्यमाणत्वादिति भावः । संघातवादेत्विति - अत्रानेकप्रकृतिकत्वमेकप्रकृतिकत्वमिति विचारस्यैवानुत्थानमित्यर्थः । दृष्टविरोधादिति - नीरक्षीरादिसंहतिदर्शनादित्यर्थः । दृष्टिविरोधादिति क्वचित्पाठः । सिद्धान्तविरोधमेवोपपादयति - अन्यथेति । उपष्टम्भक- पार्थिवांशगुरुत्वं स्वर्णे प्रतीयते इति युष्मत्कॢप्तिः । आदिशब्देन रूपादिर्गृह्यते । निगमाद्युक्तिभिश्चेत्यस्यार्थमाह - किंचेति । ननु त्रिवृत्करणश्रुतिर्न देहस्य पाञ्चभौतिकत्वं वदतीत्यत्राह - त्रिवृत्करणमिति । रूपवत्त्वाच्छरीरस्येति भावः । साक्षाद्विवक्षितार्थप्रतिपादिकां श्रुतिमाह - चतुर्विधाहारमयमिति । यद्यपि पेयं लेह्यं चोष्यं खाद्यमिति चतुर्विधा-हाराणामप्यपार्थिवरूपवत्वमेव; तथाऽपि भूतद्वयमयत्वे शरीरस्य भूतान्तरमयत्वमपि तद्वद्भवतीति भावः । वृक्षैकत्वधीरिति - यथा चूतवटाश्वत्थव्यतिषक्ताङ्कुरजन्ये नानोपादानके एकोऽवयवीति धीरित्यर्थः । व्यतिषक्तवृक्षपोतोपचयस्यासन्निहितत्वात्तत्परामर्शो न युक्त इति पक्षान्तरमाह -एवंशब्द इति । पूर्वश्लोके प्रतिपन्नत्वात् । एवं च पाञ्चमौतिकत्वे शरीरस्य नियतजातिर्न स्यात् नियामकाभावात् । नाऽपि नाना; साङ्कर्यप्रसङ्गात्; नापि तद्रहितम्; द्रव्यत्वावान्तरजातिरहितस्य कार्यस्याद्रव्यत्वापातात् । नापि जात्यन्तरम्; अधिकद्रव्यापत्तेः इत्याद्यनुपपत्तयः परोत्प्रेक्षिताः अवयव्यनभ्युपगमपक्षे न प्रभवन्तीति भावः । अवयव्यङ्गीकारेऽपि नैते दोषाः स्युरित्याह -तदुत्पादेऽपीति । ननु तर्हि कॢप्तानन्तर्भावाद्द्रव्यान्तरतापत्तिरित्यत्राह - कल्प्यते चेति । कॢप्तानन्तर्भावे रूपन्यायादतिरिक्तत्वमिति भावः । द्रव्येष्वयं नियम इत्यत्राह - तन्त्वादीति । ननु जातिसंकराङ्गीकारे गवां क्षीरं पातव्यं नोष्ट्रादेरिति शास्त्रार्थनियमो न स्यात्; गव्यप्युष्ट्रत्वजातिसम्भवादित्यत्राह - परस्परेति । यथा स्वादुत्वरसवत्त्वकाश्यादिदेशप्रभवत्वादिरूपोपाधिसाङ्कर्येऽपि गोपयस्त्वोष्ट्रपयस्त्वादेः साङ्कर्याभावात् शास्त्रार्थनियमः; यथा गृहस्थत्वयतित्वादेरेककाले न साङ्कर्यं यथा वा शूद्रान्नत्वब्राह्यणान्नत्वादेरसाङ्कर्यं दर्शनबलादङ्गीकार्यम्; तथाऽत्रापि यथादर्शनं व्यवस्थासंभवान्न दोष इत्यर्थः । ननु शरीरस्य पाञ्चभौतिकत्वे कथं पार्थिवत्वव्यपदेशः? इत्याशङ्क्याह - नन्वित्यादिना । तत्तदर्थक्रियानियमः - पार्थिवत्वप्रयुक्तगुरुत्वकाठिन्यादिहेतुकक्रियैव । न तु सेचनदहनादिक्रियाः । वर्णितो हीति - अस्थित्वगादिकं पार्थिवं रुधिरादिकमायमित्यादिविभाग इत्यर्थः । मन्त्रार्थवादेष्विति - निरूढपश्वङ्गहोमकरणमन्त्रार्थवादे इत्यर्थः । तत्र यद्यपि; 'पृथिव्यै शरीरम्' इति पाठो दृश्यते; तथाऽपि अन्तरिक्षमात्मा' इत्यादिसाहचर्यात् विभक्तिव्यत्ययेनार्थतोऽनुवादः । तथैव पाठ इत्येके । शाखान्तरे तथा पाठ इत्यपरे । वैशेष्यादित्यादि -एकभूतांशस्याधिक्यात्तद्भूतव्यवहार इत्यर्थः । द्विरुक्तिरध्यायपरिसमाप्तिदोतिका । त्र्यात्मकत्वादिति - त्रित्वमुपलक्षणम्; पञ्चभूतात्मकस्यापि त्र्यात्मकत्वात् । कथमेकभूतव्यवहारः? इति शङ्कायामेकांशस्य भूयस्त्वात्तद्व्यवहार इत्यर्थः । तारतम्यपरामर्श इति - तथाच मूलस्यायमर्थः - भूतान्तरयुजि - पञ्चभूतानां देहारम्भात्पूर्वकाले संहतानां सत्त्वात् शरीरं पृथिव्यारब्धमेव कुतः अप्यं वा भवतु? इति शङ्कायां पृथिव्यवयवानां बहुत्वात्तस्या एव शरीरारम्भकत्वमित्यादि किञ्चिद्व्यवस्थापकं वक्तव्यम् तदत्रापि समानमिति । आदिशब्दद्वयाथर्मप्याह - तवापीति । विजातीयराशिषु - अधिकैकजातीयमाषतिलादिराशिषु । अस्मन्मतसिद्धिरिति - तत्रातिरिक्तावयव्यभावेऽपि शब्दान्तरादिसर्वकार्यसिद्धौ सर्वत्राऽपि तथा शब्दान्तरादिसंभवात् अवयवी न स्यादित्यर्थः ।  
ननु अवयव्यभावे सर्वेषां भूतसंघात्मकत्वेन भूतत्वात् भूतभौतिकभेदधीरसत्या स्यात् इत्याशङ्क्य विभागाविभागाभ्यां वा सिद्धसाध्यावस्थायोगेन वा सत्या संभवतीत्याह - विभागादिति । नन्व- तिरिक्तावयविनिरासे प्रकृतेरेकत्वात् बहुरूपप्रजारूपता न संभवतीत्यत्राह - एकत्वं चेति । केचित्तु - अजामेकां बह्वीं सरूपां प्रजां जनयन्तीमिति प्रकृतिविशेषणं बहुत्वमित्याहुः । ननु आगन्त्ववस्थायोगित्वमेव कार्यत्वं द्रव्यस्य; न त्वसत उत्पत्ति; अत एव शरीरस्यापि पाञ्चभौतिकत्वमिति इयता प्रतिपन्नम्; तदयुक्तम्; ईदृशसत्कार्यवादस्य साङ्ख्यैरनङ्गीकारे सत्कार्यवादत्वाभावात् इत्यत आह - ईदृक्सत्कार्यवादश्चेति । ननु अगन्तुक्योऽवस्थाः तथाऽपि तद्वत्त्वेन सत्कार्यपक्षो नोपपद्यते इत्याशङ्कते - नन्विति । साङ्ख्यमतमुज्झत इति - अभिव्यक्तिपक्षमनस्तुपगच्छत इत्यर्थः ॥ २३ ॥
</details>

<details><summary>ಕನ್ನಡ</summary>

अवयवगळिगिन्तलू बेरॆयाद अवयवि इल्लदिद्दरॆ  
नम्म शरीरदल्लि पञ्चभूतगळू सेरिरुवुदरिन्द  
ई शरीरवन्नु 'पार्थिव शरीर ' ऎन्दु हेळुवदु हेगॆ ?  
अतिरिक्त अवियवियन्नु ऒप्पिदरॆ  
उळिद भूतगळु अप्रधानवागुवुदरिन्द  
आ व्यवहार प्रामाणिकवागलु साध्य.  

ई आक्षेपक्कॆ उत्तरवन्नु हेळुत्तारॆ.  

**एकभूतस्य भागै सङ्घातः यथाहि नैक भूतैरपि [सङ्घातः] भवति**  
ऒन्दे भूतद अंशगळिन्द समुदाय भाव हेगॆ आगुवुदो, हागॆये अनेक भूतगळिन्दलू समुदायभाव बरुत्तदॆ. 

घटपटादिगळु ऒन्दे पृथिवि भूतद अणुगळ सङ्घातरूपवाग् इद्दरू  
बेरॆ बेरॆ हॆसरन्नु ताळुवन्तॆ,  
पृथवि, जल, तेजस्सु, वायु, आकाशवॆम्ब पञ्चभूतगळू ऒट्टागि सेरि  
ऒन्दु आकार मत्तु हॆसरन्नु ताळि देहव् ऎनिसि कॊळ्ळुत्तदॆ.  
आद्दरिन्द  
**देहादिः पञ्चभूतात्मक इति निगमात् युक्तिभिश्व प्रसिद्ध.**  
नम्म शरीर मुन्तादवुगळु पञ्चभूतगळ स्वरूपवे हॊरतु  
केवल पार्थववल्लवॆन्दु **पञ्चात्मकं** इत्यादि गर्भोपषत्तिनिन्दलू  
लौकिक युक्तिगळिन्दलू निश्चितवागिदॆ, 

30 


**एवं सङ्करः न तु स्यात्**  
हीगॆ पञ्चभूतगळु ऒट्टागि सेरिद्दरू  
पृथिवीत्पादिजातिगळिगॆ साङ्कर्यवु बरदे  
अदरदर गुण-स्वभावादिगळु व्यवस्थितवागिये इरलु साध्य.  

**व्यवहृतिनियमः तारतम्यात् सूत्रितः**- 

पञ्चभूतगळु सेरिद्दरू  
नम्म शरीरादिगळन्नु पार्थिव ऎन्नुत्तेवॆ.  
ई शरीरदल्लि पृथिवि भूत हॆच्चागियू  
उळिद भूत कडिमॆ यागियू इरुवुदरिन्द,  
हॆच्चागिरुवुदर हॆसरन्नु व्यवहरिसुत्तारॆ ऎम्ब नियमवु "वैशेष्यात्तु तद्वादः" ऎम्ब सूत्रदिन्द सिद्धवागिदॆ.  
पञ्ची करणदिन्द पञ्चभूतगळु ऎल्ला वस्तुगळल्लि सेरिद्दरू याव भूतद भाग अदरल्लि हॆच्चागिरुवुदो आ भूतद हॆसरिनिन्द अदन्नु व्यवहरिसुत्तारॆ ऎन्दु आ सूत्रद अर्थ. आद्दरिन्द नम्म शरीरदल्लि पञ्चभूतगळु सेरिद्दरू इदन्नु 'पार्थिव' ऎन्नुवुदु उचितवे आगुत्तदॆ. ई अंशवन्नु वैशेषिकरू ऒप्पबेकागुत्तदॆ ऎन्दु हेळुत्तारॆ-भूतान्तरयुजि देहाद् येन भवतः भौमतादिव्यवा ऎल्ला भूतगळू सेरिरुव नम्म शरीर मुन्तादुवुगळल्लि पार्थिवादि व्यवस्थॆयु याव कारण दिन्द निमगॆ आगुवुदो अदु नमगू समान. नम्म शरीरदल्लि पञ्चभूतगळु इद्दरू पृथिवीभूत ऒन्दे उपादान कारण, उळिदवु सहकारि मात्रवॆन्दु अवरु हेळलु पृथिवीभाग हॆच्चागिरुवुदेकारण. इदरन्तॆये पञ्चभूतगळू उपादान कारणवादरू पृथिवीभाग हॆच्चागिरुवुदॆ इदन्नु 'पार्थिव' ऎन्दु हेळलु कारण ऎन्नुवुदरल्लि याव दोषवू बरुवुदिल्ल । २३ ॥ 

</details>
