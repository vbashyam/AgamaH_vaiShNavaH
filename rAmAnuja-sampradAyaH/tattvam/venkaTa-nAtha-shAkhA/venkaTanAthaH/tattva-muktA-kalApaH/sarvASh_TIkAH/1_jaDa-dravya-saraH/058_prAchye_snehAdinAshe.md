+++
title = "058 प्राच्ये स्नेहादिनाशे"

+++
<details><summary>मूलम्</summary>

प्राच्ये स्नेहादिनाशे चरम इव दृढोऽनन्तरं दीपनाशः सामग्र्यन्यान्यकार्यं जनयति च न चानेकदीपप्रतीतिः ।  
साम्यादेः स्यात्तु तद्धीः प्रवहणभिदुरास्सप्रभास्तत्प्रदीपा निर्बाधा भास्करादौ प्रथयति नियतं प्रत्यभिज्ञा स्थिरत्वम् ॥ ५८ ॥
</details>

<details><summary>सर्वाङ्कषा - ५८</summary>

ननु पूर्वं 'दीपादीनाम्' इत्यादौ दीपस्य क्षणभङ्गरत्वमुक्तम् । तत् कुतः ? इत्यत्र, तत् साधयतिप्राच्य इत्यादि । चरमे इव, अन्तिमे **स्नेहादिनाशे** = तैलवर्त्योर्नाशे यथा, तथैव **प्राच्ये** = पूर्वतने स्नेहादिनाशे, अनन्तरं दीपनाशो दृढः । तथा च ' प्राथमिकः तैलनाशः स्वानन्तरक्षणे दीपनाशजनकः, तैल- 



I 

[[108]]

साम्यादेः स्यात्तु तद्धीः प्रवहणभिदुराः सप्रभास्तत् प्रदीपाः 

निर्बाधा भास्करादौ प्रथयति नियतं प्रत्यभिज्ञा स्थिरत्वम् ॥58॥ 

नाशत्वात्, अन्तिमतैलनाशवत्' इत्यनुमानेन प्रतिक्षणं दीपनाशः सिद्ध्यति । अनेन दीपज्वालाभेदः सिद्धः। एवं ज्वालाभेदानुमानेऽप्रयोजकशङ्कायां तद्वारकमनुकूलतर्कमाह - सामग्रीत्यादिना । अन्या च सामग्री अन्यकार्यं जनयति । कारणभेदात् कार्यभेदः संप्रतिपन्नः । तन्तूनां भेदे पटभेदम्, मृदो भेदे घटभेदं को वा न जानाति । प्राथमिकतैलबिन्दुना प्राथमिकज्वालावत्, द्वितीयतैलबिन्दुना द्वितीयायाः ज्वालायाः उत्पत्तिरप्यनिवार्या । तथा चानुमानम् – ‘द्वितीयः तैलबिन्दुरपि दीपज्वालान्तरजनकः, तैलबिन्दुत्वात्, प्राथमिकतैलबिन्दुवत्' इति । ज्वालाभेदसिद्धावपि तेषां नाशे किं प्रमाणमित्यत्र न चेत्यादि । अनेकदीप- **प्रतीतिः** =अनेकदीपज्वालानां युगपद्नुभवः न च नैवास्ति । 'यदि स्यादुपलभ्येत' इति योग्यानुपलब्ध्यैव ज्वालानां नाशोऽपि सिद्ध्यत्येव । एवं भेदे सिद्धे 'सैवेयं दीपज्वाला' इति प्रत्यभिज्ञा कथमित्यत्र— साम्यादेः इत्यादि । **साम्यादेः** = साजात्यादिकारणवशात् **तद्धीः** = 'सैवेयम्' इत्यैक्यधीः **स्यात्तु** = भवतु कामम्, तावता न कापि हानिरिति सूचयितुं तुशब्दः । 'साम्यादेः' इत्यादिपदेन दोषादेरपि ग्रहणम् ॥ 

अयं भावः - 'सैवेयं दीपज्वाला' इति कस्य प्रतीतिमादायाक्षेपः ? किं ज्वालाभेदज्ञानवतः, उत तद्रहितस्य? ज्ञानवतस्तत्प्रतीतिः **साम्यात्** = साजात्यात् । 'सैवेयं गूर्जरी' 'ह्यः यदौषधं मया पीतम्, तदेवाद्यापि पीतम्' इत्यादौ सर्वेषामप्यस्ति तथा प्रतीतिः । ह्यः औषधं यत् पीतम्, तत् पीतमेव पूर्वेद्युः, अद्य तस्याभावात् पुनः कथं तस्य पानसंभवः ? अतः साजात्यमूलमेव तथा वचनमिति संप्रतिपन्नम् । ज्ञानरहितानां व्यवहारस्तु भ्रममूलक एव । न तेन ज्वालैक्यसिद्धिः । एवं सर्वप्रमाणमूर्धन्ये प्रत्यक्षेऽपि प्रमाभ्रमविभागस्य सत्त्वादेव पक्षभेदाः प्रावर्तन्त । एतत्परिहारः कथं कर्तव्यः ? इत्यादिकं बुद्धिसरे ( श्लो. 9,10) प्रदर्श्यते ॥ 

विचारमुपसंहरति - प्रवहणेत्यादिना । **तत्** = तस्मात् सप्रभाः प्रदीपाः **प्रवहणभिदुराः** = भिन्नभिन्नज्वालानां प्रवाहरूपा एवेत्येव युक्तम् । प्रभाविशिष्ट एव दीपपदार्थः । स च प्रवाहरूपेण स्थिरः, न तु स्वरूपतः । तर्हि प्रत्यभिज्ञा स्थैर्यविषयिणी नास्त्येव किम् ? इति **शङ्कायामाह** = निर्बाधेत्यादि । **भास्करादौ** = सूर्यादौ तेजसि निर्बाधा **प्रत्यभिज्ञा** = बाधकरहिता ' स एवायम्' इति प्रत्यभिज्ञा **नियत** = अव्यभिचरितं स्थिरत्वं **प्रथयति** = प्रकटयति । यत्र वस्तुभेदो निर्णीतः, तत्रैव तथा । वस्तुभेदाभावे तु सूर्यादिरूपज्योतिषि तथात्वं नास्त्येवेति सूर्यादीनां स्थिरत्वसिद्धिः । वस्तुतस्तु घटादौ प्रत्यभिज्ञायाः प्रामाण्यमबाधितमेवेति न कापि हानिः सिद्धान्ते ॥ 

ननु शब्दप्रयोगस्य स्वायत्तत्त्वे ज्वालाभेदं जानतां कुतस्तथा व्यवहार इति चेत्, ज्वालाभेदः न हि प्रत्यक्षसिद्धः । किञ्च स्वायत्ते शब्दप्रयोगे किमिति 'गङ्गायास्तीरे घोषः' इत्यनुक्त्वा 'गङ्गायां घोषः' इति व्यवहरन्ति प्रामाणिका अपि । 'शूरो देवदत्तः' इत्यनुक्त्वा 'सिंहो देवदत्तः' इति वदन्ति जनाः । अत्र प्रत्यक्षव्यवहारापेक्षया कुत्रचित्परोक्षव्यवहार एव स्वारस्यातिशयः प्रतीयत इति मन्यन्ते सुशिक्षिता जनाः । 

59. 

[[109]]

[सुवर्णस्य पूर्थिवत्वम्] 

वर्णानां तादृशत्वादतिकठिनतया गौरवस्यापि भूम्ना 

धात्रीभागौः प्रभूतैः स्फुटमिह घटिता धातवो हाटकाद्याः । 



अत एवास्या वृत्तेः ‘गौणी’ इति व्यवहारः । एतादृशस्थले मुख्यव्यवहारापेक्षया गौणमेव व्यवहारमाद्रियन्ते सुशिक्षिताः, यत एवं व्यवहारे गुणः प्रकटो भवति । अतः 'स्वायत्ते शब्दप्रयोगे' इत्यादिनियमे 'अर्थविशेषतात्पर्याभावे सति' इत्यपि योजनीयम् । अर्थविशेषतात्पर्ये सति तु गौणोऽपि प्रयोग उपादेय एव । न तावन्मात्रम्, गौण एव प्रयोग उपादेयः । एवञ्च प्रकृतेऽपि 'ह्यो यद्दत्तमौषधम्, तदेवाद्यापि दत्तम्' इत्यप्रयोगे, 'अद्यान्यदेवौषधं दत्तम्' इति कथने ह्यो दत्तौषधं परिवर्त्यान्यदेवौषधं विलक्षणं दत्तमित्यर्थः स्यात् । तेन दिनद्वयौषधयोस्साजात्यं न स्यात् । एवं 'गङ्गायां घोषः' इत्यादावपि 'गङ्गातीरे घोषः' इति कथने तीरपदार्थः कदाचिदपेक्षानुरोधेन अनेकक्रोशपर्यन्तप्रदेशरूपोऽपि भवेत् । तेन विवक्षितार्थो न सिद्ध्येत् । अतः अर्थदृष्ट्या गौणप्रयोग एव श्रेयान्, यतः सः 'गौणः ' । अत एतादृशप्रयोगस्थले गौणप्रयोग एवादरणीयः । अत एव च ' गौणमुख्ययोर्विरोधे मुख्ये कार्यसंप्रत्ययः' इति नियमो ऽपि शब्दशास्त्रमात्र सीमितः, न त्वर्थप्रधानशास्त्रे ॥ 

नामव्याकरणं ह्येतच्छब्दशास्त्रं समीरितम् । रूपव्याकरणं चान्यद्वेदोपनिषदादिकम् ॥ 

अर्थप्रधानशास्त्रेऽपि 'न विधौ परश्शब्दार्थः' इति नियमोऽपि न्यायप्रदर्शनपरब्रह्मसूत्रादिशास्त्रसीमितः । उपदेशप्रधानशास्त्रे तु अर्थस्वारस्यानुरोधेन गौणप्रयोगोऽनिवार्यः । गौणप्रयोगः कीदृशगुणप्रयुक्तः ? इत्यत्र तु अनुभव एव शरणम् । अनुभवा अपि कक्ष्याभेदेन यदि भिद्येरन्, तदा तत्कक्ष्यानिर्णयेनैव विषयनिर्णयः । प्रकृतेऽध्यात्मशास्त्रे ' प्रस्थानत्रय' वाच्येषु शास्त्रेषु शारीरकमीमांसाशास्त्रं न्यायप्रधानम् । इतरे द्वे उपदेशप्रधाने । तत्राप्युपनिषदः सर्वथानुभवप्रधानाः । गीताशास्त्रमप्युपदेशप्रधानम् । यद्यप्युपासना, भक्तिः, ज्ञानमिति पर्यायपदानि संप्रदायदृष्ट्या, अथाप्यर्थे सूक्ष्मं तारतम्यं वर्तते । त्रयाणामुद्देशैक्येऽपि विन्यासे विशेषो वर्तत एवेत्यादिकं तत्तत्प्रकरणे प्रदर्श्यते ॥ 

[[1]]

अत्रेदमवधेयम् – अत्रैव सर्वेऽपि ग्रन्थपण्डिता विफला जाताः, यत् अर्थप्रधानेऽपि शास्त्रे गुणस्य प्राधान्यममन्वाना वृथा शब्दं वर्धयामासुः । सहस्रनामपीठिकायाम् ' यानि नामानि गौणानि विख्यातानि महात्मनः । ऋषिभिः परिगीतानि' इत्येतदवधेयम् । वेदान्तशास्त्रे कथमिदं संभवि ? इति तु न प्रष्टव्यम् ॥ 

न संभवेद्यदि ब्रह्मन् ! तूष्णीं त्वं तिष्ठ का क्षतिः ? कं वा लाभमपश्यन् ते वृथाशब्दविवर्धनात् ॥ सत्यापचारभीत्या हि स्थातव्यं स्वहितेप्सुभिः । वदामो बहुधा सत्यमुपर्यपि तदा तदा ॥ सर्वदा कटु सत्यं स्यादहंकृतिमतां ध्रुवम् । पूरयेयुर्निन्दयैव पापभीतिं विनैव ते ॥ ५८ ॥
</details>


<details><summary>सर्वाङ्कषा-पाठान्तरम् - ५८</summary>

ननु पूर्वं 'दीपादीनाम्‌' इत्यादौ दीपस्य क्षणभङ्गुरत्वमुक्तम्‌ । तत्‌ कुतः? इत्यत्र, तत्‌ साधयति- प्राच्य इत्यादि । चरमे इव, अन्तिमे स्रेहादिनाशे = तैलवर्त्योर्नाशे यथा, तथैव प्राच्ये = पूर्वतने स्रेहादि नाशे, अनन्तरं दीपनाशो दृढः । तथा च 'प्राथमिकः तैलनाशः स्वानन्तरक्षणे दीपनाशजनकः, तैलनाशत्वात्‌, अन्तिमतैलनाशवत्‌' इत्यनुमानेन प्रतिक्षणं दीपनाशः सिद्ध्यति । अनेन दीपज्वालाभेदः सिद्धः । एवं ज्वालाभेदानुमानेऽप्रयोजकशङ्कायां तद्वारकमनुकूलतर्कमाह - सामग्रीत्यादिना । अन्या च सामग्री अन्यकार्यं जनयति । कारणभेदात्‌ कार्यभेदः संप्रतिपन्नः । तन्तूनां भेदे पटभेदम्‌, मृदो भेदे घटभेदं को वा न जानाति । प्राथमिकतैलबिन्दुना प्राथमिकज्वालावत्‌, द्वितीयतैलबिन्दुना द्वितीयायाः ज्वालायाः उत्पत्तिरप्यनिवार्या । तथा चानुमानम्‌ - 'द्वितीयः तैलबिन्दुरपि दीपज्वालान्तरजनकः, तैलबिन्दुत्वात्‌, प्राथमिकतैल- बिन्दुवत्‌' इति । ज्वालाभेदसिद्धावपि तेषां नाशे किं प्रमाणमित्यत्र - न चेत्यादि । अनेकदीप- प्रतीतिः = अनेकदीपज्वालानां युगपदनुभवः न च = नैवास्ति । 'यदि स्यादुपलभ्येत' इति योग्यानुपलब्ध्यैव ज्वालानां नाशोऽपि सिद्ध्यत्येव । एवं भेदे सिद्धे 'सेवेयं दीपज्वाला' इति प्रत्यभिज्ञा कथमित्यत्र - साम्यादेः इत्यादि । साम्यादेः = साजात्यादिकारणवशात्‌ तद्धीः = 'सेवेयम्‌' इत्यैक्यधीः स्यात्तु = भवतु कामम्‌, तावता न कापि हानिरिति सूचयितुं तुशब्दः । 'साम्यादेः' इत्यादिपदेन दोषादेरपि ग्रहणम्‌ ॥   
अयं भावः - 'सेवेयं दीपज्वाला' इति कस्य प्रतीतिमादायाक्षेपः? किं ज्वालाभेदज्ञानवतः, उत तद्रहितस्य? ज्ञानवतस्तत्प्रतीतिः साम्यात्‌ = साजात्यात्‌ । 'सैवेयं गूर्जरी' 'ह्यः यदौषधं मया पीतम्‌, तदेवाद्यापि पीतम्‌' इत्यादौ सर्वेषामप्यस्ति तथा प्रतीतिः । ह्यः औषधं यत्‌ पीतम्‌, तत्‌ पीतमेव पूर्वेद्युः, अद्य तस्याभावात्‌ पुनः कथं तस्य पानसंभवः? अतः साजात्यमूलमेव तथा वचनमिति संप्रतिपन्नम्‌ । ज्ञानरहितानां व्यवहारस्तु भ्रममूलक एव । न तेन ज्वालैक्यसिद्धिः । एवं सर्वप्रमाणमूर्धन्ये प्रत्यक्षेऽपि प्रमाभ्रमविभागस्य सत्त्वादेव पक्षभेदाः प्रावर्तन्त । एतत्परिहारः कथं कर्तव्यः? इत्यादिकं बुद्धिसरे (श्लो.९,१०) प्रदर्श्यते ॥   
विचारमुपसंहरति - प्रवहणेत्यादिना । तत्‌ = तस्मात्‌ सप्रभाः प्रदीपाः प्रवहणभिदुराः =भिन्न- भिन्नज्वालानां प्रवाहरूपा एवेत्येव युक्तम्‌ । प्रभाविशिष्ट एव दीपपदार्थः । स च प्रवाहरूपेण स्थिरः, न तु स्वरूपतः । तर्हि प्रत्यभिज्ञा स्थैर्यविषयिणी नास्त्येव किम्‌? इति शङ्कायामाह = निर्बाधित्यादि । भास्करादौ = सूर्यादौ तेजसि निर्बाधा प्रत्यभिज्ञा = बाधकरहिता 'स एवायम्‌' इति प्रत्यभिज्ञा नियतम् = अव्यभिचरितं स्थिरत्वं प्रथयति = प्रकटयति । यत्र वस्तुभेदो निर्णीतः, तत्रैव तथा । वस्तुभेदाभावे तु सूर्यादिरूपज्योतिषि तथात्वं नास्त्येवेति सूर्यादीनां स्थिरत्वसिद्धि: । वस्तुतस्तु घटादौ प्रत्यभिज्ञायाः प्रामाण्यमबाधितमेवेति न कापि हानिः सिद्धान्ते ॥   
ननु शब्दप्रयोगस्य स्वायत्तत्वे ज्वालाभेदं जानतां कृतस्तथा व्यवहार इति चेत्‌, ज्वालाभेदः न हि प्रत्यक्षसिद्ध: । किञ्च स्वायत्ते शब्दप्रयोगे किमिति 'गङ्गायास्तीरे घोषः' इत्यनुक्त्वा 'गङ्गायां घोषः' इति व्यवहरन्ति प्रामाणिका अपि । 'शरो देवदत्तः' इत्यनुक्त्वा 'सिंहो देवदत्तः' इति वदन्ति जनाः । अत्र प्रत्यक्षव्यवहारपेक्षया कुत्रचित्परोक्षव्यवहार एव स्वारस्यातिशयः प्रतीयत इति मन्यन्ते सुशिक्षिता जनाः ।   
अत एवास्या वृत्तेः 'गौणी' इति व्यवहारः । एतादृशस्थले मुख्यव्यवहारापेक्षया गौणमेव व्यवहारमाद्रियन्ते सुशिक्षिताः, यत एव व्यवहारे गुणः प्रकटो भवति । अतः 'स्वायत्ते शब्दप्रयोगे' इत्यादिनियमे 'अर्थविशेषतात्पर्याभावे सति' इत्यपि योजनीयम्‌ । अर्थविशेषतात्पर्ये सति तु गौणोऽपि प्रयोग उपादेय एव । न तावन्मात्रम्‌, गौण एव प्रयोग उपादेयः । एवञ्च प्रकृतेऽपि 'ह्यो यद्दत्तमौषधम्‌, तदेवाद्यापि दत्तम्' इत्यप्रयोगे, 'अद्यान्यदेवौषधं दत्तम्‌' इति कथने ह्यो दत्तौषधं परिवर्त्यान्यदेवौषधं विलक्षणं दत्तमित्यर्थः स्यात्‌ । तेन दिनद्वयौषधयोस्साजात्यं न स्यात्‌ । एवं 'गङ्गायां घोषः' इत्यादावपि 'गङ्गातीरे घोषः' इति कथने तीरपदार्थः कदाचिदपेक्षानुरोधेन अनेकक्रोशपर्यन्तप्रदेशरूपोऽपि भवेत्‌ । तेन विवक्षितार्थो न सिद्ध्येत्‌ । अतः अर्थदृष्ट्या गौणप्रयोग एव श्रेयान्‌, यतः सः 'गौणः' । अत एतादृशप्रयोगस्थले गौणप्रयोग एवादरणीयः । अत एव च 'गौणमुख्ययोर्विरोधे मुख्ये कार्यसंप्रत्ययः' इति नियमोऽपि शब्दशास्त्रमात्रसीमितः, न त्वर्थप्रधानशास्त्रे ॥   
नामव्याकरणं ह्येतच्छब्दशास्त्रं समीरितम्‌ । रूपव्याकरणं चान्यद्वेदोपनिषदादिकम्‌ ॥   
अर्थप्रधानशास्त्रेऽपि 'न विधौ परश्शब्दार्थः' इति नियमोऽपि न्यायप्रदर्शनपरब्रह्मसूत्रादिशास्त्रर- सीमितः । उपदेशप्रधानशास्त्रे तु अर्थस्वारस्यानुरोधेन गौणप्रयोगोऽनिवार्यः । गौणप्रयोगः कीदृशगुणप्रयुक्तः? इत्यत्र तु अनुभव एव शरणम्‌ । अनुभवा अपि कक्ष्याभेदेन यदि भिद्येरन्‌, तदा तत्कक्ष्यानिर्णयेनैव विषयनिर्णयः । प्रकृतेऽध्यात्मशास्त्रे 'प्रस्थानत्रय' वाच्येषु शास्त्रेषु शारीरकमीमांसाशास्त्रं न्यायप्रधानम्‌ । इतरे द्वे उपदेशप्रधाने । तत्राप्युपनिषदः सर्वथानुभवप्रधानाः । गीताशास्त्रमप्युपदेशप्रधानम्‌ । यद्यप्युपासना, भक्तिः, ज्ञानमिति पर्यायपदानि संप्रदायदृष्ट्या, अथाप्यर्थे सूक्ष्मं तारतम्यं वर्तते । त्रयाणामुद्देशैक्येऽपि विन्यासे विशेषो वर्तत एवेत्यादिकं तत्तत्प्रकरणे प्रदर्श्यते ॥   
अत्रेदमवधेयम्‌ - अत्रैव सर्वेऽपि ग्रन्थपण्डिता विफला जाताः, यत्‌ अर्थप्रधानेऽपि शास्त्रे गुणस्य प्राधान्यममन्वाना वृथा शब्दं वर्धयामासुः । सहस्रनामपीठिकायाम्‌ 'यानि नामानि गौणानि विख्यातानि महात्मनः । ऋषिभिः परिगीतानि' इत्येतदवधेयम्‌ । वेदान्तशास्त्रे कथमिदं संभवि? इति तु न प्रष्टव्यम्‌ ॥   
न संभवेद्यदि ब्रह्मन्‌! तृष्णीं तवं तिष्ठ का क्षतिः? कं वा लाभमपश्यन्‌ ते वृथाशब्दविवर्धनात्‌ ॥ सत्यापचारभीत्या हि स्थातव्यं स्वहितेप्सुभिः । वदामो बहुधा सत्यमुपर्यपि तदा तदा ॥   
सर्वदा कटु सत्यं स्यादहंकृतिमतां ध्रुवम्‌ । पूरयेयुर्निन्दयैव पापभीतिं विनैव ते ॥ ५८ ॥
</details>


<details><summary>सर्वार्थसिद्धिः - ५८</summary>

ननु दीपादीनां स्थिरतया गृहीतानामपि क्षिप्रविनाशित्वमभ्युपगतम् । तच्चावयवविशरणपक्ष एवोपपद्यते । तथाऽऽहुः - "अवयवविशरणलिङ्गजबोधसहायेन चक्षुषा भेदम् । ज्वालासु निर्णयामः - इति । पक्षान्तरेषु तु प्रत्यभिज्ञा दुर्बाधेत्यत्राह - प्राच्य इति ॥ दाह्यविनाशानन्तरं वह्निनाश इति चरमदीपादिषु दृष्टम् ; इष्टं च सर्वेषाम् । प्रतिक्षणं च दीपदशादिप्रक्षयो दीपादिषु प्रत्यक्षः । प्रयोगश्च - प्राच्यस्नेहदशादिनाशः स्वानन्तरभाविस्वजनकदीपनाशवान् दीपारम्भकस्नेहादिनाशत्वात्, अन्त्यवत् इति । सावधानं प्रपश्यद्भिश्च प्रवाहवद्दीपो दृश्यते ; दशाग्रमारभ्य तन्मूलपर्यन्तं प्रतिकलमन्योऽन्यो दीपः प्रवर्तमानो निवर्तमानश्च दृष्टः । प्रयोगान्तरमभिप्रेत्याह - सामग्रीति । द्वितीयादिस्नेहादिसामग्री दीपजनिका ; अविकलदीपजनकजातीयसमुदायत्वात्, आद्यवत् । अन्यथा प्रथमाऽपि नोत्पादयेत् । तथा च जितं चार्वाकैः । नन्वस्तु प्रतिक्षणदीपारम्भः, प्रतिक्षणविनाशस्तु कुतस्त्य इत्यत्र पूर्वानुमानसिद्धेऽपि युक्त्यन्तरबाधमाह - न चेति । यदि द्वितीयादिक्षणे पूर्वपूर्वदीपनाशो न स्यात्, अनेकघटाद्युत्पत्तिनयाद्युगपदनेकदीपोपलब्धिः स्यात् ; न चैवमस्ति । निगमयति - साम्यादेरिति । प्रभया सहोत्पत्तिपक्षेऽप्येवं दीपादेराशुतरविनाशित्वं सिद्धम् । यत्र तु सामग्र्यनुवृत्त्यादिहेतुविरहः तत्र स्थिरत्वप्रसङ्गो न दोष इत्यभिप्रायेणाह - निर्बाधेति ॥ ५८ ॥ इति स्थिरास्थिरतेजोविभागः ॥
</details>


<details><summary>नरसिंह-देवः आनन्ददायिनी - ५८</summary>

आक्षेपसङ्गतिमाह - नन्विति । अवयवेति - विशेषदर्शनसहितप्रत्यक्षेणेत्यर्थः । पक्षान्तरे इति - अवयवविशरणानङ्गीकारात् उत्पाद(उत्पन्न)विनाशप्रत्यक्षस्य प्रत्यभिज्ञातोऽधिकत्वाभावात् विनाशित्वं न साधयतीत्यर्थः । दाह्यविनाशानन्तरमिति -दाह्यभूतदशाविनाशानन्तरं वह्नेर्दीपस्य विनाश इत्यर्थः । तथाचेदृशविशेषदर्शनबलाज्जात्यादि-विषयतयाऽन्यथासिद्धा प्रत्यभिज्ञा न विरोधिनीत्यर्थः । दीपदशादीत्यादिपदेन तैलादिसंग्रहः । अनुमानतोऽपि विनाशस्सिध्यतीत्याह - प्रयोगश्चेति । दिङ्मोहादिवत् प्रत्यभिज्ञा न बाधिकेति भावः । अन्त्यस्नेहादिनाशस्य सपक्षत्वात्तद्वारणाय - प्राच्य इति पक्षविशेषणम् । स्वानन्तरभावीति सिद्धसाधनवारणाय । स्वानन्तरभावित्वं च स्वोत्पत्त्यव्यवहितक्षणभावित्वम् । स्वजनकेति वर्त्यग्निसंयोग(दीपान्तर) नाशमादायार्थान्तरवारणाय दीपारम्भकेति । अदृष्टादि - नाशे व्यभिचारवारणाय स्नेहेति । आदिशब्देन वर्तिनाशसंग्रहः । अन्त्यवदिति -अन्त्यस्नेहादिनाशवदित्यर्थः । दीप (भेदे नाशे) प्रत्यक्षमुदाहरति - सावधानमिति । यथा प्रवाहः प्रबलान्य(पूर्वपूर्वजलान्य)जलपरम्परारूपो दृश्यते; तथा पूर्वपूर्वदीपख्यदीपपरम्परावत्त्वेन भेदो(पि)दृश्यत इत्यर्थः । भेदप्रत्यक्षादपि प्रत्यभिज्ञा दुबलेति भावः । उप्तत्तिविनाशप्रत्यक्षमुदाहरति - दशाग्रेति । प्रवृत्तिरुत्पत्तिः । निवृत्तिर्विनाशः । प्रयोगान्तरं - अनुमानान्तरम् । आद्यादिपदेन तृतीयादीनां ग्रहणम् । द्वितीयेन वर्त्यग्निसंयोगादयो गृह्यन्ते । प्रथमे सिद्धसाधनतानिवृत्त्यर्थं पक्षविशेषणम् । अविकलं अन्यूनं -सर्वकारणमिलितमिति यावत् । वर्तितैलसमुदाये व्यभिचारवारणाय तद्विशेषणम् । घटादिसामग्र्यां व्यभिचारवारणाय - दीपजनकेति । समुदायत्वं च सामग्रीत्वम् । प्रमेयत्वेन(सजातीय)घटसामग्र्यां व्यभिचारवाणाय तत् । तथाच दीपजनकसामग्रीत्वेन सजातयित्वादित्यर्थः । आद्यवदिति - आद्यदीपजनकसामग्रीवदित्यर्थः । अप्रयोजकत्वं परिहरति - अन्यथेति । प्रथमाऽपि दीपसामग्री द्वितीयाविशेषान्नोत्पादयेदित्यर्थः । युक्त्यन्तरबाधं - अनुमानान्तरव्याप्तिमित्यर्थः । पूर्वोत्पन्नदीपो द्वितीयादिकाले नष्टः उत्पन्नत्वे सति देशान्तरासत्त्वे सति योग्यत्वे सति द्वितीयादिप्रतीतिसमयेऽप्रतीयमानत्वात् यद्देशान्तरासत्त्वे सति योग्यत्वे सति द्वितीयादिकाले न प्रतीयते तत् तत्काले नष्टं तेजः प्रतीतिकाले नष्टं यथा तमः इ(त्यनुमानान्तरं द्रष्टव्यम्) इति प्रयोगो द्रष्टव्यः । साम्यादेरित्यादिमूलस्य; तद्धीः - तदेवेति प्रत्यभिज्ञा साम्यात् - अत्यन्तसादृश्यात् स्यात् । तस्मात् - उक्तहेतोः सप्रभाः प्रदीपाः प्रवहणभिदुराः प्रवाहवत् प्रतिक्षणभिन्ना इत्यर्थः ॥ ५८ ॥  
 स्थिरास्थिरतेजोविभागः ।
</details>
